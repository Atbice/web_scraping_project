## Symtom

Synfältsdefekt perifert i ena ögats synfält, som efterhand sprider sig centralt. Oftast debut nedåt/inåt i synfältet. Ofta, men inte alltid har detta föregåtts av mörka fläckar i synfältet och/eller ljusblixtar perifert. Riskfaktorer att utveckla näthinneavlossning är myopi (närsynthet), efter linskirurgi, trauma, ärftlighet, tidigare avlossning på andra ögat.

## Status

Tidigt i förloppet är det svårt att se något med direkt oftalmoskopi, men när centrala delar av synfältet påverkats, kan man se den gråaktiga avlossade näthinnan. Kontrollera visus (nedsatt om centrala delarna av näthinnan är avlossade).

## Differentialdiagnos

Aurafenomen vid migrän. Glaskroppsavlossning. Retinal ruptur. Glaskroppsblödning.

## Behandling

Tillståndet är synhotande. Akut remiss till ögonklinik. Näthinneavlossning skall behandlas med akut operation, inom en dag om macula/retinas centrala delar hotas av avlossningen. I tidigt skede, då patienten endast har svarta prickar i synfältet och ljusblixtar, tydande på glaskroppsavlossning, kan ibland endast en näthinneruptur ha utvecklats. Denna kan behandlas med laser för att förhindra utveckling av en näthinneavlossning. Om näthinneavlossning opereras i det akuta skedet – och inte engagerar gula fläcken – är prognosen som regel utmärkt.

