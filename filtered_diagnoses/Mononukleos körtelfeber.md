## Definition

Körtelfeber är en infektion orsakad av Ebstein-Barr virus (EBV).

## Symtom

I första hand orsakar körtelfeber körtelsvullnad. Långvarig, hög svängande feber, ofta 39°C, nattliga svettningar. Halsont, sväljningssvårigheter, huvudvärk. Yngre barn är oftare asymtomatiska. I äldre tonåren dominerar feber och lymfkörtelförstoring. Halssymtom förekommer vanligen men kan saknas. Trötthet och allmänpåverkan kan bli långdragen (flera månader). Lever- och mjältförstoring samt ikterus förekommer.
Mjältruptur kan förekomma spontant vid körtelfeber, men det är ökad risk vid trauma mot buken och risken är störst omkring andra/tredje sjukdomsveckan. Exempel på andra ovanliga komplikationer är virusrelaterade neurologiska besvär som t.ex. Guillain-Barré, neutropeni, hemofagocyterande lymfohistiocytos, myokardit och pankreatit.

## Differentialdiagnoser

Streptokocktonsillit (odling) – inte ovanligt med samtidig streptokock- och mononukleosinfektion. Viroser (adenovirus). Virushepatit. Halsböld. Hematologiska maligniteter. CMV-infektion.

## Status

Hög feber, kraftigt förstorade tonsiller, gråvita beläggningar, dålig andedräkt, hepatosplenomegali, svullna regionala lymfkörtlar, exantem. Ikterus kan förekomma. I början av sjukdomsförloppet förekommer periorbitala ödem. Efter behandling med amoxicillin/ampicillin makulopapulöst exantem och klåda (ej allergi).

## Utredning

Diagnosen körtelfeber kan ställas baserat på symtom. Lymfocytos är vanligt och förhöjda transaminaser förekommer. Virusserologi (EBV) har högst specificitet. Påvisning av heterofila antikroppar med snabbtest (monospot), kan vara både falskt positiva och negativa och är mindre tillförlitliga hos barn. Strep A/ odling kan påvisa samtidig bakteriell halsinfektion.

## Behandling

Vid körtelfeber ges i första hand symtomatisk behandling. Vid stora sväljsvårigheter kan kortare tids sjukhusvård behövas för att ge adekvat vätska och nutrition. Näringsdryck kan provas. Ofta lång konvalescens (flera månaders trötthet) hos ffa tonåringar. Undvik antibiotika om inte dubbelinfektion föreligger. Undvik framför allt ampicillin och amoxicillin, som ger utslag. Informera om avhållande från kontaktidrott. En vanlig rekommendation är minst fyra veckor efter insjuknandet. Kan behöva anpassas beroende på idrott och om tecken till mjältförstoring finns kvar under längre tid.


Medlemskapet är kostnadsfritt och du loggar in smidigt och tryggt med ditt BankID.

## Nya behandlingsöversikter

