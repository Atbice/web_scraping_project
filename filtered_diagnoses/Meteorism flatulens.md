## Definition

Uppsvullen buk p.g.a. gaser. Gas (flatus) elimineras varje dag, normalt i samband med defekation eller då individen är ensam, 15–20 gånger/dag är normalt. Om en reell ökning av gaserna finns, kan detta skapa obehag.

## Orsak

Mathållning med överskott av ärtor, bönor, broccoli, kål, lök, etc. (sockerarterna omvandlas av tarmfloran till koldioxid, väte och metan), tuggummituggande/aerofagi (sväljer luft i samband med t.ex. tuggning, rökning, tandprotes), kolsyrad dryck, nedsatt tarmmotorik, förstoppning, akyli, patologisk bakterieöverväxt i tunntarmen, celiaki, laktosintolerans, divertiklar, stenoser, IBS, kolecystopati, exokrin pankreasinsufficiens, mediciner (tricykliska antidepressiva, antikolinergika, antibiotika).

## Utredning

I regel lågt utredningsbehov om flatulensen uppträder som enskilt symtom. Riktade utredningar beroende på misstänkt orsak. Palp PR, ev. rektoskopi, koloskopi, alt. CT kolon, ultraljud buk. Lab: Hb, leverstatus, ev F-Hb som screening, laktosbelastning, antikroppar mot transglutaminas.

## Behandling

Kausal behandling. Information. Prova dimetikon mot gasbesvär. Differentiera mot refluxorsakad flatulens. Vid hypokyli kan saltsyraersättningsmedel övervägas. Vid gallbesvär samt kronisk pankreatit ges gallsyror eller pankreasenzym. Vid förstoppning: bulkmedel. Creon kan prövas till huvudmåltider (två kapslar á 25000) för att diagnosticera/behandla en exokrin pancreasinsufficiens. Dietär modifikation med mindre intag av födoämnen som leder till ökad gasbildning och lågt intag av FODMAPs (fermentable oligosacharides, disaccharides, monosaccharadies and polyols) t.ex.vete, lök, cashewnötter, linser, kikärtor, laktosinnehållande produkter, äpplen, päron, mango, vattenmelon, aprikos, blomkål och körsbär.
Egenbehandling: Minska fiberintaget; reducera grova grönsaker (bönor, ärtor, lök, skala äpplen). Sallad kompletteras med protein, t.ex. kyckling. Minska kolhydratintaget. Öka proteinintaget; ät kött, fågel och fisk. Kolsyrade drycker – inkl. kolsyrat mineralvatten- förvärrar. Laktosintoleranta (4–5 % av Sveriges befolkning) undviker självklart mjölk men erfarenheten visar att laktosfri mjölk kan minska besvären även för patient som inte konstaterats vara laktosintoleranta- prova under några veckor. I en del fall kan probiotika med innehåll av bifidobakterier hjälpa genom att ändra på bakteriefloran i tarmen. Probiotika med innehåll av mjölksyrabakterier hjälper likaså många. Bifidusbakterier liksom mjölksyrabakterier finns kombinerat i flera mejeriers probiotikaprodukter. Det tar ca. en månad innan bakteriefloran ändras – fortsätt så länge med regelbundet intag av probiotika.
Stress förvärrar symtomen – inte minst genom att äta och tugga snabbt (man sväljer en hel del luft). Ät långsamt och ge tid för måltiden. Undvik tuggummituggande. Plötsligt stort matintag förvärrar; t.ex. att inte äta frukost och sedan ta stor lunch. Om frukosten hoppas över så ha magen ”sysselsatt” via mellanmål.
Fysisk aktivitet har god effekt.
Patientinformation: www.1177.se

#### Aktuella Mediciner

Dimetikon: K Dimetikon. Drp Minifom. K Buminifom.
Pankreasenzym: K Creon 10000/25000.
Sterkuliagummi: Dosgranulat/Dospulver Inolaxol.

#### Icke-läkemedelsklassade preparat

Receptfri medicinteknisk produkt: T GascolDuo

