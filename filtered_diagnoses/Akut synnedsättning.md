## Utredning

Avgörande för diagnos är att klargöra om ena eller båda ögonen är drabbade, hur snabbt synnedsättningen kom, om det finns andra symtom som smärta och/eller rött eller blekt öga. En akut insättande synnedsättning innebär i regel akut kontakt med ögonläkare.
Vid bilateral synnedsättning misstänks CNS-påverkan (stroke, blödning).
Vid ensidig synnedsättning misstänks allt efter tidsintervallet:
* Vid akut debut av synförsämring misstänks näthinneavlossning, glaskroppsblödning, optikusneurit, temporalisarterit, venös trombos eller artärocklusion (amaurosis fugax, TIA/Stroke, central artärocklusion/grenartärocklusion), våt makuladegeneration, maculablödning.
* Vid successiv (inom månader) tilltagande synförsämring misstänks refraktionsfel, katarakt, glaukom, makuladegeneration, diabetesretinopati, kornealdystrofi, retinala sjukdomar, kompression av synbanor.
* Vid samtidig smärta misstänks optikusneurit (blekt öga) eller vid rött öga – keratit, irit, sklerit, akut glaukom.
* Vid övergående synnedsättning misstänks amaurosis fugax, migrän eller akut glaukom.

