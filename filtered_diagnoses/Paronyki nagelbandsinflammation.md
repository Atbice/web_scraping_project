## Definition

Paronyki är inflammation i nagelvall eller nagelbädd. Både akut eller kronisk paronyki förekommer.

## Orsak

Ökad risk att få paronyki ses vid frekvent vattenkontakt, t.ex. bagare, diskare, tandläkare. Manipulering av nagelband försämrar. Området kan vara infekterat med candida staphylokocker och/eller streptokocker eller pseudomonas.

## Symtom

Ibland förekommer varbildning mellan nagelvallen och nageln. Vid långdragna besvär kan nagelvallen bli konstant förtjockad. Tvärgående fåror i nageln kan förekomma. Vid paronyki på grund av candida ses huvudsakligen symptom från vävnaderna kring nageln. Även nagelplattan kan invaderas. Ibland finns varbildning på djupet under nagelfalsen, där nagelbandet saknas. Detta beror på sekundärinfektion med staphylokocker och/eller streptokocker (beaktas vid livsmedelsarbete). Candida smittar dock ej. Vid pseudomonas kan gulgrön missfärgning av nageln förekomma.

## Differentialdiagnoser

Dermatofyt (oftast mer nagelengagemang). Psoriasis (ofta typiska nagelförändringar och hudförändringar på för psoriasis typiska lokaler). Obs! Subunguala melanom misstolkas ofta under lång tid som kronisk paronyki. Anledningen till att möjligheten av subungualt melanom ofta missas är att tumören ofta är amelanotisk. En terapiresistent paronyki med granulationsvävnad skall väcka misstanke på subungualt melanotiskt/amelanotiskt melanom.

## Utredning

- Svamp- och bakterie-odling. ofta behöver man skriva i remissen att man önskar att candida odlas för.
- Remiss till dermatolog vid osäkerhet.

## Behandling

- Alsolomslag vid svullnad.
- Tvätt med klorhexidin.
- Prova lokala kombinationspreparat som antimykotisk eller antibakteriell kräm.
- Behandla eventuell dermatit.
- Vid utebliven effekt antibiotika per oralt efter resistensbestämning. Om odlingssvar ej hinner inväntas ge flukloxacillin 1g x 3 (vuxna).
- Vid svårbehandlad paronyki orsakad av nageltrång behandlas detta kirurgiskt (Königs operation).
Förebyggande är det viktigt att skydda händerna i möjligaste mån för vattenkontakt samt inte klippa naglar för kort.

#### Aktuella Mediciner

Flukloxacillin: T Flucloxacillin. Oral susp/T Heracillin.
Grupp I + antibiotika: Öron/Ögondr Terracortril med Polymyxin B.
Grupp II + antimykotikum: Kräm Pevisone.
Patientinformation: www.doktorn.com

#### Lär dig mer

