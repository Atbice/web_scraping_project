## Definition

Födoämne som framkallar reaktion i immunsystemet och bildning av IgE antikroppar mot detta specifika ämne. Reaktioner som inte aktiverar immunsystemet men ger besvär är att anse som intoleranser.

## Orsak

IgE-medierad allergi. Vanligaste orsakerna till födoämnesallergi är hos barn mjölk, ägg, jordnötter, vete, ärtor, soja, fisk. För vuxna jordnötter, nötter, fisk och skaldjur. Av akuta allvarliga Ig-E medierade reaktioner står mjölk, ägg, jordnötter och trädnötter för mer än 90 % av dessa. De som drabbas har ofta en atopisk sjukdom i grunden.
Ovanligt att vuxna utvecklar matallergi om man klarat födan i unga år. Däremot kan vuxna med en kvarstående matallergi vara mycket känsliga för små mängder av allergenet. Köttallergi är ovanligt men är framför allt kopplat till rött kött. Det är kolhydratstrukturen alfa-Gal på köttproteinet som man reagerar på. Symtom framkommer oftast 3 – 6 timmar efter intag. Forskning tyder på en koppling mellan fästingbett och köttallergi.

## Symtom

Vanligaste ”allergiska” matbesvären är Oralt Allergisymtom (se rubriken OAS efter detta avsnitt) med klåda och ev. svullnad i mun/läppar efter intag av föda innehållande korsreagerande antigen där individen i grunden har en allergi mot ex.v. pollen.
Allergiska symtom kan uppkomma från minuter till timmar efter exponering. Allvarligaste reaktionen är anafylaxi. Symtom från magtarmkanal, klåda och svullnad kring mun till kolik, magkramper, illamående, kräkningar och diarréer. Från andningsvägar rinit, astma, ögon allergisk rinokonjunktivit. Hudmanifestationer som urtikariella utslag, eksem, kontaktallergi. Migränanfall kan hos migräniker provoceras fram – i regel inte allergi. Atopiska barn har ofta en födoämnesallergi. God prognos, födoämnesallergin försvinner ofta under första levnadsåret.
Misstänk diagnosen fr.a. då ett litet barn med atopi som inte svarar som förväntat på rutinbehandling med lokala steroider/mjukgörande på eksem, har multipla allergiska symtom eller får förvärrade symtom efter födointag.

## Differentialdiagnoser

Parabjörkallergi (vanligaste manifestationen av Oralt allergisymtom; se rubriken efter detta avsnitt liksom Korsreaktioner under Utredning nedan).
Vid gastrointestinala besvär dyspepsi, IBS, inflammatoriska och infektiösa tarmsjukdomar, biogener – bl.a. histamin i föda – från konserverat kött och fisk t.ex. tonfisk, sardiner, skaldjur, makrill, salami, även stark ost, banan, choklad. Risken ökar om fisk/skaldjur inte är helt färska. Ger klåda, svullnad i mun o. näsa, ev. urtikaria. Symtom av histaminpåverkan fr.a. vid samtidigt intag av alkohol; histaminet ackumuleras p.g.a. konkurrens om nedbrytning i levern, (antihistamintabletter fungerar), intolerans (t.ex. celiaki och laktosintolerans), gallvägssjukdomar, exokrin pankreasinsufficiens. Anorexia nervosa. Vid andra lokalisationer: Olika former av riniter, astma och eksemsjukdomar.

## Utredning

Fråga i första hand om patienten tidigare klarat födointaget. Om det inte varit tidigare besvär är det sannolikt inte matallergi. Allergi mot skaldjur, nötter och frukt kan utvecklas i vuxen ålder.
För mjölk, ägg, vete, fisk m.fl. utvecklas ofta tolerans över åren även om man som barn inte tålt födoämnena från början. Idag pågår försök att behandla med födoämnesimmunoterapi framför allt mot jordnöt. Om tolerans utvecklas på naturlig väg så kan allergitestet fortfarande vara positivt en tid efteråt. Om så är fallet är det viktigt att patienten fortsätter äta födoämnet.
Det finns inget enkelt test för diagnos. Bästa instrumenten är en noggrann anamnes, ”födoämnesdagbok” vad gäller olika intag av föda och korrelation till symtom. Genomgång av korsallergier (se nedan) samt ev. anamnes på histaminutlösta besvär (se diff. diagnos ovan). För att säkerställa diagnos gäller elimination och provokation (om inte allvarliga reaktioner). Som stöd i utredning kan vara IgE-antikroppstest eller pricktest mot födoämnen. Fx5 testet är ett födoämnes screeningtest som innehåller ägg, mjölk, fisk, vete, jordnöt och soja. Om analys av testet utfaller positivt bör test mot de ingående allergenerna tas. Resultaten måste vägas in i totalbilden inklusive elimination och provokation. Blodtester kan också vara till hjälp vid frågeställningen om det föreligger en äkta allergi mot ett födoämne eller om det är en korsreaktion. Till hjälp med detta använder man komponenttester som innebär IgE-antikroppar mot specifika proteiner i födoämnet som är uttalat allergena. Total IgE tillför inget. Ev. laktosbelastning, gliadin/transglutaminasantikroppar. Utredning av specialistläkare bör göras vid födoämnesutlösta anafylaktiska reaktioner (krävs anafylaxiberedskap), vid symtom från luftvägar och då ett så stort antal födoämnen undviks så att det kan medföra ett dåligt nutritionsstatus.
Korsreaktioner:
Björkpollenallergi (= parabjörkrelaterade symtom): ger även symtom från: Aprikos, hasselnöt, jordgubbar, kiwi m.fl. exotiska frukter, körsbär, mandel, morot, nötter, persika, plommon, potatis, päron, selleri, äpple. I praktiken är det bara några av ovan som man ej tål.
Gråboallergi ger även symtom från: Anis, fänkål, kamomill, koriander, kummin, malört, morot, paprika, persilja, selleri, senap, solrosfrö, tomat, vitlök.
Gräsallergi ger även symtom från: Bönor, gröna ärtor, linser.
Latexallergi ger även symtom från: Avokado, banan, jordnötter, kastanj, kiwi, körsbär, nektarin, plommon.
Vanliga utlösande födoämne till:
Akut urtikaria hos vuxna: Jordgubbar, skaldjur, nötter, selleri, tomat, fisk.
Akut urtikaria hos barn: Fisk, jordgubbar, jordnötter, mjölk, soja, tomat, ägg, ärtor.
Svår atopisk dermatit hos barn: Fisk, mjölk, ägg. Man hittar sällan överkänslighetsreaktion mot färgämne, konserveringsmedel och antioxidationsmedel.

## Behandling

Elimination av allergen, kontakt med dietist, matskola. Utsätt inte allergiska barn för tobaksrök. Antihistamin vid lättare besvär vid behov eller kontinuerligt. Vid svår allergi utrustas pat. också med adrenalinpenna och kortisontabletter. Lomudal mixtur kan provas (insätts av pediatriker eller allergolog). Vid svår samtidig pollenallergi kan ibland hyposensibilisering hjälpa även födoämnesallergin (om korsreaktion).
Egenvård: Förebyggande gäller att amma, helst 4–6 månader och utan tillägg. Fortsätt att amma när annan föda introduceras.
Fördjupning: Läkartidningen. 2014;111:CIC3: Matallergi kan var ett svårt handikapp-som inte syns. 
Läkartidningen. 2016,113:DTU9: Nya perspektiv på diagnos och behandling av matallergier hos barn
Patientinformation: www.1177.se
Patientförening: Astma-Allergiförbundet, tfn: 08-506 282 00. www.astmaoallergiforbundet.se

#### Aktuella Mediciner

Adrenalin: Inj. Emerade. Inj. EpiPen. Inj. Jext.
Antihistamin: Lösn/T Aerius. T Cetirizin. T Desloratadin. T Loratadin.
Kortison: T Betametason. T Betapred.
Antiallergiskt (verkningsmekanism ej klarlagd): Lösning Lomudal G.I. 20mg/ml

