## Definition

Oförmåga att hålla tillbaka gas, vätska och/eller fekalier tills dess man önskar göra sig av med dem. Soiling innebär nedsmutsning av underkläder eller skydd.

## Orsak

Diarré (infektion, inflammation i tarm, celiaki, IBS, exokrin pankreasinsufficiens, gallsaltsmalabsorption m.m.), åldrande (med åtföljande slapp analsfinkter), defekt neurogen kontroll (diskbråck, polyneuropati, demens, diabetes, skada på n. pudendus efter förlossning m.fl.), tumör, fekalom, fistlar, sfinkterskador/perianal bristning efter förlossning eller annat trauma, genomgången strålbehandling, neurologisk sjukdom, ryggmärgsskador.
Fekal kontinens beror av bl.a. korrekt neuromuskulär funktion av såväl yttre som inre sfinkter som M Puborectalis.

## Utredning

Anamnes (tidigare sjukdomar, aktuella besvär och handikapp, läkemedel). Inspektion (tättslutande anus? prolaps? fissur? fistel? status post ärrighet i perineum; anus/vagina?), palp PR (vilotonus? kniptonus? malignitet? fekalom?), prokto-/rektoskopi (tumör? fekalom? inflammation?). Lab: SR, CRP, Hb, P-Glukos. Ev vidare utredning beträffande celiaki, laktosintolerans, IBS, pankreasinsuff, IBD, polyneuropati, diskbråck. V.b. utredning via anorektalmottagning; manometri, defekografi m.m.

## Behandling

Diarréer behandlas i görligaste mån kausalt se detta avsnitt. Trängningar vid IBS kan minskas via antikolinergika eller spasmolytika v.b. Vid perianal rodnad p.g.a. soiling ge Silonsalva.
Primärt konservativ behandling: Bäckenbottenträning. Inkontinenshjälpmedel. Gasbesvär hanteras genom undvikande av tuggummituggning, undvika gasbildande livsmedel som kolsyrade drycker, bönor, lök, oskalade äpplen. Proviva fungerar för en del; 1 dl på morgonen – ev. tillägg av 1 dl till kvällen. Utvärdera först efter några veckors användning. Dimetikon har effekt för en del. Avföringen görs fast: Loperamid, upptitreras v.b. från ½x1. Öka fiberintaget med Inolaxol 1×1–2 fungerar för vissa medan symtomen förvärras för andra.
Via Anorektalmottagning och tarmterapeut genomgång av toalettvanor (gå inte på toa profylaktiskt, stressa inte iväg toabesöket m.m.), bäckenbottenträning med bl.a. frekventa knipövningar liksom vattenlavemang för att öva knipförmågan, v.b. elstimulering av anorektala muskler för att aktivera och känna av dessa samt biofeedback för att ”hitta” egna musklerna. Analpropp kan prövas, kan bäras upp till 12 timmar. Vid behov utprovande av bindor.
Vb. remiss till kirurg vid anorektalmottagning. Åtgärder som kan bli aktuella är ”Bulking”; en substans sprutas in i flera kvaddlar som fyller ut sfinktern och mekaniskt täpper till. Minimalt ingrepp (som att sklerosera hemorrojder) med ofta god effekt. Andra åtgärder är sakralnervsstimulering, sfinkterplastik, operation av mukosa- eller rektalprolaps och i sista hand stomioperation.

#### Aktuella Mediciner

Antidiarroikum: K/Lösn./T Loperamid.
Antikolonergika: T Egazil.
Dimetikon: K Dimetikon.
Fibrer: Dosgranulat Inoloxol. 
Spasmolytika: T Papaverin.
Icke-läkemedelsklassade preparat
Receptfri medicinteknisk produkt: T GascolDuo.

