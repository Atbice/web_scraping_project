## Definition

Nervsmärta på grund av kompression av interdigitalnerv mellan två metatarsalben (oftast III och IV).

## Orsak

Inklämningen sker ofta på grund av nedsjunket främre fotvalv, inklämningen kan ge upphov till ett neurom. Hårt knutna skor kan ge samma bild. Kort hälsena med tendens till spetsfot ökar belastningen på framfoten och kan ge upphov till besvären.

## Symtom

Smärta i främre delen av foten ut emot tårna vid belastning. Känselnedsättning kan förekomma, framför allt interdigitalt.

## Status

Ömhet vid palpation. Tinells tecken kan vara positivt. Sensibilitetsnedsättning kan förekomma interdigitalt. Ökad smärta vid kompression av foten från sidorna.

## Differentialdiagnos

Stressfraktur, RA, vaskulit, neuropati, ischemi.

## Utredning

Klinisk diagnos. Injicera lokalanestetika och se om patienten blir besvärsfri; detta konfirmerar diagnosen. Röntgen kan ibland behövas för att utesluta stressfraktur. Ultraljud eller MR kan verifiera diagnosen.

## Behandling

Skojusteringar, ofta hjälper det med en främre pelott, alternativt gärna stötdämpande inlägg (bör ha ett dynamiskt stöd i det längsgående fotvalvet). Kortisoninjektion kan prövas och upprepas en till två gånger (1 ml Depomedrol + 1 ml Carbocain 10 mg/ml). Hjälper inte dessa åtgärder skrivs remiss till ortoped för eventuell operation.

