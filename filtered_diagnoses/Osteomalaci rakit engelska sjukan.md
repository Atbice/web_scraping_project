## Definition

Rakit (engelska sjukan) – defekt mineralisering av skelettets tillväxtzoner.
Osteomalaci – defekt mineralisering av skelettets matrix.

## Orsak

Defekt mineralisering uppstår pga för låga nivåer av calcium, fosfat eller alkaliskt fosfatas eller pga defekt mineraliseringsprocess. Ett flertal olika orsaker finns, både förvärvade och medfödda: svår D-vitaminbrist, defekt hydroxylering av D-vitamin, njursvikt, osteogenesis imperfecta, hypofosfatasi m fl.

## Symtom

Rakit: deformering av skelettet.
Osteomalaci: skelettsmärta/ömhet, muskelsvaghet, frakturrisk, gångsvårighet.

## Differentialdiagnos

Osteoporos (ger dock inte smärta, förutom av fraktur), Pagets sjukdom, myelom, fibromyalgi, hypotyreos.

## Utredning

Osteomalaci ska misstänkas vid skelettsmärta associerat med malabsorption, D-vitaminbrist, tidigare obesitaskirurgi, kronisk sjukdom i njurar eller lever. Diagnos kan fastställas med benbiopsi, men ofta ställs diagnosen på kliniska bilden.
Prover: S-25-OH-vitamin D, S-Ca, joniserat S-Ca, fosfat, S-PTH, ALP. Merparten av patienterna har nutritionsrelaterad osteomalaci med mycket låg nivå av 25-OH-vitamin D (<25 nmol/L), låg nivå av kalcium och fosfat samt förhöjd nivå av PTH och ALP. Skelettröntgen kan utföras för att differentiera mot andra orsaker som t ex myelom. Om orsaken till osteomalaci inte är uppenbar (svår D-vitaminbrist) remitteras patienten till specialist.

## Behandling

Behandlingen riktas mot bakomliggande orsak om möjligt samt korrigering av D-vitaminbrist, hypofosfatemi och hypokalcemi.
Vid svår D-vitaminbrist ges D-vitamin i dos 2000-4000E/dag. Vissa föredrar dosering 1 gång/vecka, t ex 50 000 E en gång per vecka i sex veckor. Därefter 800E/dag. Samtidigt ska kalciumintaget vara minst 1000 mg/dag.
Calcium, PTH, ALP och dU-Ca kontrolleras efter en och tre månader, därefter glesare, med 6–12 månaders intervall. S-25-OH-vitamin-D kontrolleras 3–4 månader efter behandlingsstart. Dosen anpassas beroende på svaret.

#### Aktuella Mediciner

D-vitamin, Kolekalciferol (D3): Benferol, Colecalciferol Meda, Detremin, Divifarm, Divisun, Fultium, Kolekalciferol Evolan, D-vitamin Olja, D-vitamin vatten
Kalcium (500 mg): Kalcipos. Calcitugg
Kalcium + D-vitamin: Bencium, Kalcipos D, Calcichew D3, Kalcium/Kolekalciferol, Recikalc-D forte

