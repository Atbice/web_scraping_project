## Definition

Kräkning hos spädbarn är vanligt och kan betraktas som normalt. Oftast efter måltid. Frekventa större kräkningar, upprepade kaskadkräkningar och kräkningar i kombination med komplikationer eller dålig viktuppgång skall utredas.

## Orsak

Slutningsfunktionen hos övre magmunnen är ännu inte fullt utvecklad hos spädbarn. Kräkningar är också ett vanligt ospecifikt symtom i samband med infektion. Upprepade kräkningar kan ge upphov till esofagit hos små barn.

## Differentialdiagnos

Pylorusstenos (se avsnittet i detta kapitel), födoämnesintolerans, urinvägsinfektion, metabol sjukdom.

## Status

Oftast inga patologiska fynd. Kontrollera längd- /viktkurvan!

## Utredning

Viktkurva. Ev. CRP och urinprov. Komplikationer som tecken till dehydrering eller avplanad viktutveckling bör föranleda vidare utredning av barnläkare.

## Behandling

Barn som växer och ter sig välmående – ingen åtgärd. Små och täta måltider, rapning efter maten, hålla barnet upprätt efter måltid.

