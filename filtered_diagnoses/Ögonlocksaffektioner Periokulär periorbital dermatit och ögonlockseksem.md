## Definition

Inflammation av ögonlock och periokulär hud.

## Etiologi

- Allergisk kontaktdermatit (t.ex. kosmetika, tvål, hårfärgningsmedel, ögondroppar)
- Luftburen kontaktdermatit (pollen, gräs, husdjur)
- Atopisk dermatit (se separat avsnitt Atopisk dermatit, atopisk keratokonjunktivit)
- Icke-allergisk kontaktderamtit (friktion, kemikalier, temperatur)
- Seborroisk dermatit
- Manifestation av rosacea eller perioral dermatit

## Symtom

Dermatit i ögonregionen visar sig som rodnad, svullnad, fjällning på och runt ögonlocken som kan bli uttalad. Ofta ordentlig klåda och/eller sveda vilket förvärrar svullnaden genom att patienten gärna gnuggar ögonen.
Både atopisk dermatit och rosacea kan även orsaka konjunktivit.
Vid perioral periorbital dermatit ses ojämn rodnad och upphöjda rodnade papler. Anamnestiskt har patienten ofta använt kortison i området innan problemen började eller förvärrades.

## Behandling

Försök att identifiera utlösande orsak för att kunna eliminera detta. Undvik allergier om dessa finns. Undvik irritantia. Vid uttalade besvär kan eksemet behandlas med kortisonkräm av grupp I under en kort period (smörj in på ögonlocken, undvik kontakt med ögat). Om starkare kortisonkrämer än grupp I krävs behöver behandlingen skötas av ögonläkare då kortison kan höja ögontrycket.
Om långvarig behandling krävs kan det bli aktuellt med topikala kalcineurinhämmare (takrolimus eller pimekrolimus), för att undvika negativa effekter av långvarig kortisonanvändning.
Observera att vid misstanke om rosacea eller perioral periorbital dermatit ska inte kortison användas!
Om utebliven förbättring överväg att testa för kontaktallergi.

## Vårdnivå

Vårdcentral. Om uttalade besvär utan förbättring på grupp I-steroider, remiss till ögonläkare. Om svårighet med diagnos remiss till hudläkare eller ögonläkare, beroende på affekterade delar.

#### Aktuella Mediciner

Hydrokortison: Salva Ficortril
Takrolimus
Pimekrolimus

