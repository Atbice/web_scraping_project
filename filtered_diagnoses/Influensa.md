## Orsak

Human influensa orsakas av Influensavirus A, B eller C varav endast Influensa A och B kan orsaka svår sjukdom. Influensa räknas som en av våra vanligaste dödsorsaker. Infektionen sprids med aerosol-, droppsmitta eller direktkontakt.
Kombinationen av att influensa muterar samt att det finns olika sorters influensa gör att man kan drabbas av influensa många gånger i livet. Säsongen för influensa i Sverige startar normalt i oktober och pågår in i maj. Sedan 2009 cirkulerar fyra olika influensor över världen: Influensa A(H3N2), influensa A(H1N1)pdm09, influensa B/Yamagata, influensa B/Victoria.

## Symtom

Inkubationstid 1-4 dagar. Akut insjuknande med hög feber och uttalad sjukdomskänsla, frysningar, muskelvärk, huvudvärk. Ofta torrhosta efter något dygn. Duration 3-5 dagar med feber men sjukdomstid 7-10 dagar eller längre.
Friska individer läker ut sjukdom utan behandling. Barn <2 år kan visa slöhet, ovilja att äta, irritabilitet. Barn 2–12 år kan få feber, magsymtom och halsont och är ofta mindre allmänpåverkan än hos vuxna. Äldre kan ha okaraktäristisk sjukdomsbild med sjukdomskänsla, GI-symtom och ibland desorientering.
Det är inte ovanligt med sekundär bakteriell pålagring t.ex. pneumoni/bronkit/otit. Influensa kan också orsaka meningit/ encefalit och andra ovanliga immunologiska rekationer. Död av influensa är ofta orsakat av en bakteriell pålagring.

## Differentialdiagnoser

- Förkylning/ÖLI.
- Akut bronkit.
- Pneumoni (hosta, krepiterande rassel).
- Covid-19.
- Meningit (nackstelhet, kräkning, frånvaro av hosta och luftvägsbesvär).
- Allvarlig grupp A-streptokockinfektion (frånvaro av hosta och luftvägssymtom).
- Ehrlichios, se avsnittet Fästingfeber i detta kapitel.
- Sorkfeber.
- Denguefeber (influensaliknande bild efter utlandsvistelse i ffa Asien, Mellan- och Sydamerika, Afrikas centrala del).

## Utredning

Klinisk bild. Virus påvisas med PCR på nasofarynxsekret (i början av säsong för identifiering samt vid inläggning på sjukhus). Stegrat CRP, kan vid kraftig influensa närma sig 100 mg/L. Vid högt CRP (över 100) med verifierad influensa, överväg sekundär pneumoni.

## Behandling

Vila, rikligt med dryck, febernedsättande (paracetamol). Vid komplikation med bakteriell infektion som pneumoni, otit ges PcV.
Vuxna: Tamiflu (oseltamivir) 75 mg x 2 i 5 dagar (från 13 år), Relenza (zanamivir) inhalation 10 mg x 2 i 5 dagar (från 5 år), Dectova (zanamivir) inf 600 mg x 2 5-10 dagar (från 18 år), Xofluza (baloxavir) 40 mg alt 80 mg x 1 (engångsdos från 12 år)
- Rekommenderas vid starkt misstänkt eller verifierad influensa hos medicinsk riskgrupp (se nedan) och ges då inom 48 timmar från symtomdebut.
- Rekommenderas vid allvarlig influensa (sjukdomsinläggning) och då oavsett duration av symtom.
- Bör övervägas till patienter i slutenvård eller omsorg som insjuknar med influensalika symtom
- Kan övervägas till hushållskontakter som insjuknar med influensasymtom till patienter som tillhör medicinsk riskgrupp.
Effekten av behandling är ca 1 dags kortare sjukdomsduration, längre om tidigt insatt behandling. Data indikerar också att behandling kan reducera risk för svår influensa.

#### Vaccin:

Årlig influensavaccinering 2024 startar 15 oktober i nästan hela Sverige. Influensavaccination rekommenderas till personer över 65 år samt personer över 6 månader som tillhör medicinska riskgrupper:
- Hjärt-lungsjukdomar – framför allt hjärtsvikt respektive nedsatt lungfunktion, inklusive astma.
- Andra kroniska sjukdomar som diabetes mellitus, kronisk lever- eller njursvikt.
- Nedsatt immunförsvar t.ex. till följd av organtransplantation, blodcancer, Down syndrom eller annan immunsupprimerande behandling.
- Andra tillstånd som extrem fetma (BMI > 40), demenssjukdom, alkoholmissbruk.
- Neuromuskulära sjukdomar som påverkar andningen, neuromuskulära funktionshinder hos barn.
- Gravida kvinnor (efter v 12) t.o.m. två veckor postpartum,
- samt till personer som arbetar med person som tillhör riskgrupp.
Det tar ca två veckor att utveckla skydd efter vaccination. Ny vaccination krävs inför varje influensasäsong. En dos vaccin innehåller skydd mot säsongsvarianten av influensa A H3N2, influensa A H1N1 ”svininfluensa” samt 1-2 stammar influensa B.

#### Antiviral behandling:

Kan komplettera men ersätter inte vaccination.
Tamiflu (oseltamivir) 75 mg x 2 i 10 dagar (från 13 år), Relenza (zanamivir) inhalation 10 mg x 2 i 10 dagar (från 5 år), Xofluza (baloxavir) 40 mg alt 80 mg x 1 (engångsdos från 12 år)
- Rekommenderas till patietner ur medicinsk riskgrupp som kommit i kontakt med verifierat / starkt misstänkt sjukdomsfall före symtomdebut
- Bör övervägs vid utbrott på vårdavdelning/ äldreboende
- Kan övervägs till hushållskontakt med medicinskriskgrupp som kommit i kontakt med virus.


Oseltamivir: Kapsel Tamiflu /Oral susp Tamiflu.
Zanamivir: Inhal pulver Relenza/ inf Dectova.
Baloxavir: Tablett Xofluza.
Vaccin mot influensa.

