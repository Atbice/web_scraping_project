## Definition

Inflammation i munslemhinnan. Kan även gå under beteckningar som ”blåsor i munnen”, afte, munsår och herpesmunsår.

## Orsaker

Afte: Etiologi oftast okänd. Mest troligt är en autoimmun process som aktiveras när individen har ett nedsatt allmäntillstånd (infektion etc). Afte kan sällsynt vara första tecknet på inflammatorisk tarmsjukdom, eller malignitet. Finns även samband med celiaki, låga värden på Hb, B12 och/eller folsyra.
Herpes Simplex typ 1: Primärinfektion vanligen i barnaåldern; 1–5 år. Därefter vilande tills dess att till exempel stressperiod, ÖLI, intensivt solande eller mens aktiverar virus.
Irriterande medel i vissa tandkrämer: SLS (natriumlaurylsulfat) är en skumbildare som finns i de flesta tandkrämer och kan irritera en redan känslig munslemhinna.

## Symtom

Smärta och sveda i munnen. Svårigheter att äta och dricka.
Afte uppvisar återkommande ulcererade sår. Finns av tre typer: Minor afte, major afte, herpetiforma ulcerationer. Herpes börjar ofta med stickningar och klåda. Därefter rodnad, svullnad i munslemhinnan och så småningom gruppformade vesikler unilateralt. Såväl minor afte som herpessymtomen försvinner vanligen på 7–10 dagar.

## Status

Minor afte (Mikulicz’s afte): 1–4 lesioner <10 mm i diameter. Central liten oval grundning med vit/gul fyllning omgiven av en röd ring. Läker spontant på 7–10 dagar utan ärrbildning.
Major afte: Lesioner>10 mm, framför allt i svalget, mjuka gommen, läppar. Kan kvarstå i flera månader, läker ofta med ärr.
Herpetiform afte: Multipla (20–100) ulcerationer 1–2 mm i diameter, kan konfluera till större irreguljära slemhinneförändringar. Ofta sublingualt eller i munbotten.
Herpes: Rodnad, svullnad i munslemhinnan och så småningom gruppformade vesikler unilateralt.

## Differentialdiagnoser

Impetigo. Munvinkelragader. Brännsår i munnen. Major afte – malignitet? Afte kan vara del i systemsjukdom.

## Utredning

Oftast är klinisk diagnos tillräcklig. Vid återkommande och/eller långdragna besvär med afte bör patienten remitteras till tandläkare eller ÖNH för bedömning.
Herpesdiagnostik med DNA-påvisning. Typning till typ 1 eller 2 är att rekommendera vid återkommande besvär och innan per oral behandling insättes.

## Behandling

Afte: Antiseptika i form av klorhexidin kan lindra. Patienten bör använda tandkräm utan SLS. För barn provas sköljning med Zendium sköljvätska. Tandkräm utan SLS är Sinaftin, Denivit, Sensodyne, Zendium m.fl.
Vid prodromalsymtom: Andolexlösning för munsköljning.
Vid svåra fall steroider systemiskt.
Herpes: Antiviral kräm inom 48 tim. för att behandlingen skall vara effektiv. Zinkpasta är lindrande och uttorkande. Tänk på smittorisken. Vid svårare symtom kan man ge p o antiviral behandling: Aciklovir (Zovirax) 200 mg x 5 i 5 dagar eller Valaciklovir (Valtrex) 500 mg x 2 i 5 dagar.


Antiviralt medel 
Penciklovir: Kräm Vectatone*. Kräm Vectavir*.
Aciklovir: Zovirax
Valaciklovir: Valtrex
Antiseptika 
Klorhexidin: Lösn. för munsköljning/Gel Corsodyl*. Lösn. för munsköljning Hexident*.
Lokalanestetika
Benzydaminklorid: Lösn. Andolex. Sugtabl Zyx* olika smaker. Receptfria
Skyddande salva 
Zinkpasta. Zinkpasta*.
* = Receptfri.

#### Lär dig mer

#### Anamnes

- Patientens berättelse av lesionens placering, färg och egenskaper (till exempel hyperpigmenterad, erytematös, vit, bullös, erosiv/ulcererad, makulär versus papulär)
- Hur länge har patienten märkt av lesionen?
- Har lesionen förändrats över tid? (till exempel förändring i färg, ökat/minskat i storlek, periodisk återkomst med lesionsfria perioder emellan)
- Associerade lokala symtom (till exempel blödning, irritation, obehag eller smärta, förstoring av lokala lymfkörtlar)
- Systemiska tecken och symtom (till exempel feber, utslag, artralgier eller artrit, oavsiktlig viktförlust)
- Vilka läkemedel tar patienten? (inklusive eventuella nyligen genomförda läkemedelsförändringar), används några intraorala (topikala) preparat?
- Tobaksanvändning, nuvarande användning men även bakåt i tiden, inklusive cannabisrökning
- Alkoholkonsumtion, nuvarande och bakåt i tiden
- Medicinsk historia, inklusive någon känd autoimmun sjukdom, malignitet (inklusive historia av tidigare hematopoietisk celltransplantation), immunsuppression (till exempel hiv, pågående cancerbehandling, immunsuppressiv medicinering)
- Har patienten fått något arbete utfört på tänderna, inklusive användningen av tandproteser och närvaron av amalgamfyllningar (”silverfyllningar” som innehåller elementärt kvicksilver)?

#### Intraoral undersökning

- Taktil och visuell inspektion av munhålan med handskbeklädda händer under adekvat belysning.
- Undersök utan eventuell tandprotes. Vid traumatisk lesion kan det dock vara bra att se hur tandprotes sitter.
- Den orala lesionen inspekteras noggrant avseende lokal, färg, storlek och egenskaper samt palperas (notera till exempel om mjuk, indurerad och/eller öm).
- Undersök sedan systematiskt alla orala strukturer på ett strukturerat sätt. Använd båda händerna. Gasbinda används för att greppa tungan under undersökningen för att adekvat visualisera hela munhålan och vestibulen.

#### Extraoral undersökning

- Visuell inspektion av läpparna och huden på ansiktet och halsen
- Observera asymmetri eller svullnad i ansiktet eller halsen
- Palpation av huvudet och halsens lymfkörtlar
Källor:
- Giovanni Lodi et al. UpToDate – Oral Lesions. Uppdaterat 20231004. Hämtat: 20240313.
Författare:

