## Definition

Avlossning av sträcksenan vid fästet i ytterfalangens bas (dig II-V) vilket ger en oförmåga att räta ut DIP-leden, dvs. ett droppfinger.

## Orsak

Ofta boll som träffat extenderat finger (handboll, basketboll, volleyboll) där fingret med stor kraft tvingats till hastig flektion. Ibland utan trauma.

## Symtom/status

Oförmåga att extendera i DIP-leden, normal flektionsförmåga. Ofta en viss ömhet och svullnad över dorsalsidan av leden vid senfästet.

## Utredning

Klinisk diagnos. Röntgen vid trauma (om mer än 1/3 av ledytan ingår i avlossat fragment gäller operation).

## Differentialdiagnos

Fraktur.

## Behandling

Fingerskena (”Malletskena”) som håller DIP-leden i extenderat läge (inte PIP-leden – denna skall kunna röras fritt) i 6 veckor. Man bör försöka undvika flektion i DIP-leden vid tvättning och omläggning. Efter behandlingen finns i regel kvarvarande extensionsdefekt på 10–20 grader. Om det ej behandlas blir följden ett kroniskt droppfinger. I regel ger detta dock inga större besvär.

