## Definition

Förlamning av viljestyrd muskulatur på grund av degeneration av motoriska nervceller i hjärna och ryggmärg. Hör till gruppen motorneuronsjukdomar. Finns varianter: klassisk ALS, progressiv spinal muskelatrofi (PSMA), progressiv bulbär pares (PBP), pseudobulbär pares (PsBP) och primär lateralskleros (PLS).

## Orsak

Degeneration av motoriska nervceller i motorcortex eller ryggmärgens framhorn, samt förbindelsen mellan dessa (corticospinala banan). Oftast sporadisk, familjär i <10% t.ex. mutationer i generna SOD1 eller C9orf72 (finns många fler), koppling gendefekt-nervcellsdöd oklar. Incidens ca 2-4/100.000 inv. och år, prevalens ca 6-10/100.000 (ca 850 personer i Sverige). Ålder oftast 45-75 vid debut av sporadisk ALS, men yngre och äldre åldrar förekommer.

## Symtom

Progredierande svaghet utan sensibilitetsstörning. Ofta samtidigt muskelatrofi, fascikulationer, ibland muskelkramp. Två tredjedelar har svaghet i arm eller ben som debutsymtom (spinal debut), asymmetri är typiskt. En tredjedel har svaghet i bulbär muskulatur (tal-/sväljproblem) som debut. Spasticitet utifrån graden av övre motorneuronpåverkan. Med tiden ofta hypoventilation/andningssvikt. Plötsligt skratt/gråt, inte alltid känslokongruent. Affektlabilitet. Ungefär en tredjedel utvecklar kognitiva symtom (demens), ofta frontotemporal (FTD, kan även föregå ALS). Överlevnad för majoriteten 2-4 år efter diagnos.

## Diagnos

Kriteriebaserad och bygger dels på påvisande av typiska förändringar neurofysiologiskt, dels uteslutande av differentialdiagnoser. Diagnos meddelas av ALS-team efter utredning. Viktigt med teamkontakt och insatser som stöd efter diagnos. Inte ovanligt att kriterier inte är helt uppfyllda initialt, trots stark klinisk misstanke.

## Status

Svaghet, ofta kombination av tecken på övre och nedre motorneuronbortfall (stegrade och bortfallna reflexer, spasticitet, i kombination med muskelatrofi och fascikulationer). Tungatrofi och fascikulationer. Dysartri. Dysfagi. Ingen sensibilitetsstörning (smärta förekommer).

## Differentialdiagnoser

Flera diagnoser kan likna ALS, feldiagnostik förekommer. Diagnosen bör ställas och meddelas av specialist. Klassiskt exempel är multifokal motorisk neuropati, men även andra tillstånd kan likna ALS – t.ex. spinal stenos, rizopati, myopatier, myastenia gravis, multipel skleros, hereditära spinala tillstånd, lungsjukdomar. Endokrina tillstånd och neurotropa infektioner (borrelia, postpolio). Benigna fascikulationer (se separat översikt).

## Utredning

Remiss till neurolog/ALS-team. Då ofta blodprover, neurofysiologisk undersökning (EMG, neurografi), MR hjärna och rygg (främst för att utesluta differentialdiagnoser, ibland ses signalförändringar i motoriska banor), LP (differentialdiagnostiskt, höga skademarkörer som neurofilament typiskt). Genetisk analys om ärftlighet.

## Behandling

Botande behandling saknas, forskning pågår inklusive kliniska prövningar. Riluzol (tros minska effekt/frisättning av glutamat) bromsar förloppet. Understödjande behandling, t.ex. nutrition med PEG, ventilatorstöd i olika former kan förlänga överlevnad och livskvalitet, liksom kommunikationshjälpmedel. Symtomatisk behandling av smärta, spasticitet, slemstagnation, affektlabilitet, ångest. Ombesörjs av ALS-team, men i senare skeden ofta nära samverkan med hemsjukvård/palliativa team.


Medlemskapet är kostnadsfritt och du loggar in smidigt och tryggt med ditt BankID.

## Nya behandlingsöversikter

