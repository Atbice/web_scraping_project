## Definition

Nattskräck kallas även pavor nocturnus och är ett sorts ofullständigt uppvaknande som inträffar under djupsömnen i början av natten. Fenomenet tillhör parasomnier. Under en episod sover vissa delar av hjärnan djupt och andra är vakna. Ungefär fem procent av alla barn drabbas. Fenomenet är vanligast hos barn i förskoleåldern men förekommer även i högre åldrar och ibland till och med hos vuxna. Det vanliga är att det går över senast när barnet närmar sig puberteten, men oftast tidigare.
Nattskräck uppträder under den tidiga natten, ofta någon timme efter att barnet har somnat. Det yttrar sig som ett stort stresspåslag hos barnet. Det vanliga är att barnet sitter upp och skriker samt uppvisar intensiv rädsla. Dessutom kan det försöka putta bort den som tröstar eller vifta med armarna. Även om barnet ter sig vaket går det inte att få kontakt med. Det somnar ofta om snabbt igen när attacken är över, alternativt att den går över i samband med att barnet somnar om. Ifall barnet vaknar helt går nattskräcken ofta över, dock ska barnet inte försöka väckas under episoden. En nattskräcksattack pågår under cirka 1-20 minuter och barnet minns inte händelsen efteråt.

## Orsak

Etiologi till nattskräck är oklar men det finns en ärftlig komponent. Hos genetiskt predisponerade barn kan alltså den vanliga intensiva utvecklingen av barnets hjärna utlösa nattskräck.
Vidare har man sett att vissa barn får nattskräck om de har upplevt allvarlig stress, har feber eller sovit dåligt tiden innan en attack. Vissa läkemedel verkar kunna trigga episoder av nattskräck, t.ex. anithistaminer eller monelukast.

## Differentialdiagnoser

Epilepsi, panikångest, mardrömmar mm.

## Behandling

Ett barn som har nattskräck ska inte försöka väckas eftersom det kan orsaka förvirring och stress. Dessutom kan nästa sömncykel bli störd, vilket kan orsaka en till episod av nattskräck. Istället bör föräldern underlätta att barnet återgår till djupare sömn.
Om nattskräcken förekommer ofta kan ett knep vara schemalagd väckning. Under en veckas tid noteras när efter insomnandet som attacken kommer. Då kan man försiktigt väcka barnet ungefär en halvtimme innan det beräknas inträffa och efter en kort stund låta det somna om på nytt. På så sätt kommer barnet inte ner i den djupa sömn där nattskräcken brukar inträffa, utan påbörjar en ny sömncykel.
Undvik sömnbrist och stress. Regelbundet sömnschema. Vid långvariga och intensiva besvär ska barnet bedömas av barnläkare.


Medlemskapet är kostnadsfritt och du loggar in smidigt och tryggt med ditt BankID.

## Nya behandlingsöversikter

