## Definition

Infektion under förhuden.

## Orsak

Irritation, bakterier eller svamp, ofta Candida albicans. Förekommer främst vid fimosis (trång förhud som inte går att dra tillbaka helt över glans). Diabetiker och psoriatiker överrepresenterade.

## Symtom

Rodnad slemhinna med beläggning. Klåda, svullnad, ev dysuri och smärta. Eventuellt flytning. Ofta fimosis.

## Utredning

- Anamnes. Andra symtom, feber, Föreligger infektion hos partner?
- Undersökning av penis och ev lokala lymfkörtlar
- Ev P-glukos
- Misstanke om UVI: U-odling
- Misstanke om STD (sexually transmitted disease): PCR-test för klamydia, urinprov gonokock-DNA eller sekret för odling av gonokocker
- Misstanke på hudsjukdom: hudkonsultation
- Ulcerationer eller utväxt ska alltid föranleda utvidgad undersökning hos hudspecialist/urolog.
Välgrundad misstanke om peniscancer kan föreligga vid ulceration eller utväxt på glans. Denna bedömning görs av dermatolog eller urolog, som då startar utredning enligt standardiserat vårdförlopp (SVF) för peniscancer.

## Differentialdiagnoser

STD, urinvägsinfektion.
Hudsjukdom som psoriasis, lichen sclerosis et atroficans, balanitis xerotica obliterans, balanitis circinata/Reiters sjukdom.
Peniscancer, om ulceration eller utväxt.

## Behandling

Spola med ljummet kranvatten eller fysiologisk koksaltlösning mellan glans och förhud flera gånger dagligen till dess rodnad och svullnad avtagit. Spruta utan kanyl kan användas. Använd mild eller ingen tvål.
Om utebliven effekt av egenvård behandla med kräm mot svamp med tillsats av hydrokortison några dagar till dess klådan avtagit, därefter kräm utan kortison.
Hos barn kan ljummet sittbad vara att föredra. Man kan också prova med att hålla igen den yttersta delen av förhuden några sekunder i samband med miktion för att låta urinen spola glans.
Vid positivt test för klamydia eller gonokocker, behandla enligt rekommendation från infektionsklinik eller STD-mottagning med venereologisk expertis.
Eventuell fimosis åtgärdas kirurgiskt när den akuta infektionen har läkt ut.
Eventuellt återbesök för kontroll av utläkning eftersom peniscancer är en differentialdiagnos.
Patientinformation: www.doktorn.com

#### Aktuella Mediciner

Ekonazol: Kr Pevaryl
Klotrimazol: Kr Canesten
Mikonazol: Kr Daktar
Mikonazol+ hydrokortison: Kr Cortimyk. Kr Daktacort. Kr Pevisone

#### Lär dig mer

