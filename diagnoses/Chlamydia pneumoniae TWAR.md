# Chlamydia pneumoniae, TWAR

URL: https://www.praktiskmedicin.se/sjukdomar/chlamydia-pneumoniae-twar/



Kategori: Mobilt BankID på annan enhet

#### Inget hittades

## Orsak

Infektion med Chlamydia pneumoniae (synonym beteckning Chlamydophila pneumoniae) via dropp- eller kontaktsmitta. Gramnegativ intracellulär bakterie. TWAR är alternativt begrepp (från namnen på de två första isolaten av bakterien). TWAR var troligen inte orsaken till dödsfallen som drabbade orienteringssporten i början av 90-talet – vilket man länge misstänkte. Infektion med C pneumoniae är mycket ovanligt i Sverige.

## Symtom

Allt ifrån asymtomatisk till svår infektion men generellt snällt förlopp med spontanläkning. Vanligt förekommande i övre luftvägar ffa hos barn. Inkubationstid cirka 3 veckor. Initialt virosliknande symtom. Typiskt är att en ungdom eller yngre vuxen söker för ”förkylning” som inte går över eller som ständigt återkommer. Varierande bild med halsont, slem i övre luftvägar med ideliga harklingar, långvarig hosta med slem, lockkänsla i öron, tryck över bröstet [är typiskt], lättare pneumoni, huvudvärk, yrsel, muskel-/ledvärk, hög puls vid ansträngning, trötthet med åtföljande depressiv/irritabel bild. Kan utlösa period av latent astma samt exacerbation av KOL. Ovisst om bakterien kan orsaka kronisk astma. Komplikationer i form av myokardit och encefalit förekommer men är ovanligt. Långdragna förlopp förekommer.

## Status

Kliniskt knappast avvikande från virusinfektion mer än att förloppet kan vara mycket långdraget. Ibland lättare obstruktivitet.

## Differentialdiagnos

Mykoplasmapneumoni (kliniska bilden likartad, diagnos via PCR). Ornitos. Kroniskt trötthetssyndrom. Utmattningssyndrom.

## Utredning

Kliniken är svår/omöjlig när det gäller att särskilja från andra luftvägsinfektioner. Påvisande av C. pneumoniae via PCR-teknik (luftvägssekret eller direkt cellavskrap från svalg- eller nässlemhinna) första hands metod. Serologi finns, dock sent antikroppssvar efter ca 6–8 veckor, bör aldrig användas för akut sjukdom. Mycket vanligt att barn < 5 år inte utvecklar antikroppar mot bakterien. SR, CRP, LPK är ofta inte påverkade alls eller med endast måttlig stegring där SR höjs mer än CRP.

## Behandling

Flertalet akuta infektioner kräver inte behandling. Långdragna förlopp (> 6 veckor) kan efter diagnostik behandlas i första hand med Azitromycin 500 mg 1×1 i 5-7 dagar alternativt Doxycyklin 100 mg 2×1 dag 1 därefter 100 mg 1×1 i 8 dagar (alt annan makrolid).

#### Aktuella Mediciner

Antibiotika
Azitromycin: T. Azitromycin, Azitromax /Oral susp Azitromax
Doxycyklin: T. Doxycyklin, Doxyferm / Oral Susp. Vibranord
Erytromycin: T. Abboticin / Oral susp Ery-Max
Klaritromycin: T. Klaritromycin, Klacid

## Fördjupning

#### folkhalsomyndigheten.se

cdc.gov

## PM-medlemskap

Medlemskapet är kostnadsfritt och du loggar in smidigt och tryggt med ditt BankID.

## Nya behandlingsöversikter

