# Klamydia

URL: https://www.praktiskmedicin.se/sjukdomar/chlamydia-klamydia/



Kategori: Mobilt BankID på annan enhet

#### Inget hittades

## Orsak

Genital infektion orsakad av chlamydia trachomatis.

## Symtom

Hos kvinnor ofta asymtomatisk. Ev. gulvit flytning ur yttre modermunnen. Livmodertappen kan vara svullen och rodnad samt lättblödande – cervicit. Palpationsömhet/ruckömhet över cervix/portio. Mellanblödningar kan vara ett tecken på klamydiaiinfektion. Salpingit ses hos cirka 10 % av pat. med klamydia. Eventuella uretritsymtom som sveda och trängningar i uretra är indikation för klamydiaprovtagning. Kan leda till infertilitet.
Hos män kan uppåtstigande infektion i uretra kan ge epididymit. Ofta asymtomatisk, men kan ge flytning och smärta t.ex. vid urinering. Kan sannolikt leda till infertilitet.
Extragenitala komplikationer: Klamydiakonjunktivit vid passiv överföring av bakterier från genitalia till ögonen. Reaktiv artrit.

## Utredning

Vanligast molekylärbiologisk diagnostik (PCR, LCR) på urin. Vid provtagning från cervix avtorkas cervixmynningen med en vaginaltork före provtagning. Prov kan även tas från vagina. Apoteket säljer självtest via urinprov med hög diagnostisk träffsäkerhet, finns även prov att beställa hem via 1177. För tillförlitligt prov bör det gå minst en vecka, helst två, efter smittexponering innan PCR-prov tages.

## Behandling

Kostnadsfri behandling. I första hand tetracykliner, t.ex. doxycyklin 100 mgx2 i 7 dagar, i andra hand 200 mgx1 första dagen därefter 100 mgx1 i 9 dagar. Alternativt Lymecyklin 300 mgx2 i 10 dagar. I undantagsfall vid eventuellt dålig följsamhet kan man ge azitromycin 1g peroralt i engångsdos – dock ökad risk för resistensutveckling. Vid graviditet amoxicillin 500 mg x 3 under 7 dagar. Alltid kontrollodling vid graviditet – då efter 4–5 veckor.
Uppföljning: Anmälan enligt Smittskyddslagen (se SmiNet) till Smittskyddsläkaren av diagnostiserande läkare. Behandlande läkare ansvarar för partnerspårning, undersökning och behandling av dessa. Kontrollprov inte obligatoriskt men bör göras, dock först minst 4 veckor efter avslutad behandling – kan annars ge falskt positivt resultat. Vid akut salpingit, var god se kap. Gynekologiska sjukdomar.

## Fördjupning

SSDV:s riktlinjer länk
Folkhälsomyndigheten, www.folkhalsomyndigheten.se
Patientinformation: www.1177.se
Aktuella Mediciner
Amoxicillin: T Amimox. T Amoxicillin.
Azitromycin: T Azitromax.
Doxycyklin: T Doxyferm.

#### Lär dig mer

## Rättigheter och skyldigheter hos:

Patienten har rätt till empatiskt och fördomsfritt bemötande, information om sjukdomen och ibland kostnadsfri undersökning och behandling. Till skyldigheterna hör att vid misstanke på smitta av allmänfarlig sjukdom uppsöka läkare, följa från läkaren givna förhållningsregler, att uppge de personer som kan vara smittade.
Patienten har rätt att överklaga förhållningsregler som den tycker är omotiverade hos smittskyddsläkaren. Patienten har rätt till stödperson vid eventuell tvångsisolering.
Vid misstanke om att patient har en allmänfarlig sjukdom har läkaren skyldighet att fastställa diagnos. Alltså är det felaktigt att behandla på misstanke utan att första ta prov, t.ex. vid misstanke om gonorré. Läkaren ska också ge förhållningsregler till patienten så att den inte kan smitta någon annan, vilket ska göras innan diagnosen är säkerställd, se smittskyddsblad nedan. Förhållningsreglerna får inte avse vad som helst i livsföringen. En del av det som får inbegripas är: arbete, skolgång, förbud mot att donera blod, skyldighet att informera vårdgivare, skyldighet att informera sexualpartner och ha ett beteende med sexuella kontakter som minimerar risken för smittspridning, hålla hygienrutiner och att hålla regelbunden kontakt med behandlande läkare.
Vidare har läkaren eller annan hälso- sjukvårdspersonal med särskild kompetens skyldighet att se till att andra personer som kan vara smittade av samma sjukdom blir undersökta. Om patienten misstänkts bryta mot förhållningsregler och inte går att tala till rätta ska detta anmälas till smittskyddsläkaren. Om patienten eller potentiellt smittade kontakter trots information och uppmaning vägrar låta sig undersökas ska detta anmälas till smittskyddsläkaren.
Varje region har en smittskyddsläkare. Den har ett övergripande ansvar för den förebyggande verksamheten av smittsamma sjukdomar i regionen och kan behöva utöva myndighetsuppgifter enligt smittskyddslagen. Efter anmälan enligt ovan ska smittskyddsläkaren se till att potentiell smittbärare söker vård för provtagning och behandling. Det kan göras med hjälp av en blankett. Om patienten efter denna uppmaning söker läkare, ska denne läkare returnera blanketten omgående till smittskyddsläkaren, så att den inte hinner göra vidare åtgärder. Det kan också innebära personligt samtal med patienten.
Om det går så långt att åtgärder likt ovan inte hjälper kan smittskyddsläkaren begära biträde av polisen för bland annat undersökning eller föra eller återföra till isolering. Isolering är ovanligt men kan krävas om en individ inte underkastar sig åtgärder för att hindra smittspridning. Om detta beslutas i Förvaltningsrätten.
Klamydia räknas till både anmälningspliktiga, smittspårningspliktiga och allmänfarliga sjukdomar.

## Fördjupning

Lista på anmälningspliktiga sjukdomar: folkhalsomyndigheten.se
Smittskyddsblad från smittskyddsläkarföreningen
Anmälan Sminet
Bok: Sten I. Infektionsmedicin, epidemiologi, klinik, terapi. 5:e upplag. Säve Förlag; 2011.
Smittskyddslagen: riksdagen.se
Källor:
- Bok: Sten I. Infektionsmedicin, epidemiologi, klinik, terapi. 5:e upplag. Säve Förlag; 2011.
- Smittskyddslagen: https://www.riksdagen.se/sv/dokument-lagar/dokument/svensk-forfattningssamling/smittskyddslag-2004168_sfs-2004-168#K6
Författare:

## PM-medlemskap

Medlemskapet är kostnadsfritt och du loggar in smidigt och tryggt med ditt BankID.

## Nya behandlingsöversikter

