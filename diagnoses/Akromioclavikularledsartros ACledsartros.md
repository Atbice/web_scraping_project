# Akromioclavikularledsartros, AC-ledsartros

URL: https://www.praktiskmedicin.se/sjukdomar/akromioklavikularledsartros-a-c-ledsartros/



Kategori: Mobilt BankID på annan enhet

#### Inget hittades

## Orsak

Orsaken till AC-ledsartros är okänt men förekomsten ökar i likhet med all artros med stigande ålder. Kan även vara del i en reumatisk sjukdom, uppstå efter fraktur/trauma eller belastande arbete (exempelvis arbete med vibrerande verktyg).

## Symtom

Ofta visar sig AC-ledsartros med långsamt tilltagande vällokaliserad smärta från akromioklavikularleden (AC-leden). Smärtan är vanligen belastningsrelaterad, men ju längre tiden går blir det vilovärk. Längre fram kan det vara svårt att nå andra axeln med handen.

## Status

Distinkt palpationsömhet över leden. Artrosen kan bilda en såväl palpabel som synlig osteofyt (”knöl”) över leden. Smärta vid horisontell adduktion av armen, ”cross-over test”.

## Differentialdiagnos

Kalkaxel, tendiniter eller ruptur i rotatorkuffen. Tumör. Septisk artrit. Vid akut insättande besvär efter fall mot sträckt arm eller direkttrauma (tackling på ishockeyrinken) tänk på akromioklavikularledsluxation – vilka remitteras akut till ortoped.

## Utredning

Status vid klinisk undersökning. Injektion med lokalbedövning i leden ger tydlig smärtlindring inom någon minut. Även injektion med kortison i AC-leden kan testas. Röntgen visar typiska artrosfynd – osteofyter, lednära bencystor. Röntgenologisk artros i AC-leden är inte ovanlig och för att ställa diagnos krävs att anamnes och undersökningsfynd stämmer med den röntgenologiska bilden.

## Behandling

Fysioterapi med sikte på att minska belastningen i leden. Kortisoninjektion kan lindra (spruta i ledens bakre del med tunn nål, medialt/nedåt riktad). Vid utebliven förbättring efter sex månader trots fysioterapi och injektioner skrives remiss till ortoped för ställningstagande till resektion av laterala delen av nyckelbenet.

## Vårdnivå

Initialt primärvård, remiss till ortopedisk specialistvård vid utebliven förbättring efter 6 månader trots insatser enligt ovan.

## Fördjupning

Läkartidningen nr 6 2013 ang. axelsmärta.
Aktuella Mediciner
Steroid Inj. Depo-Medrol. Inj. Lederspan.

## PM-medlemskap

Medlemskapet är kostnadsfritt och du loggar in smidigt och tryggt med ditt BankID.

## Nya behandlingsöversikter

