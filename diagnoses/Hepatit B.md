# Hepatit B

URL: https://www.praktiskmedicin.se/sjukdomar/hepatit-virushepatit-hepatit-b/



Kategori: Mobilt BankID på annan enhet

#### Inget hittades

## Orsak

Hepatit B virus (HBV). Smitta sker sexuellt, vertikalt (mor-barn), horisontellt (barn-barn) eller inokulationssmitta (nålstick).

## Förlopp

Inkubationstid 2–6 månader. Hälften av vuxna utvecklar kliniska symtom. Småbarn är oftast asymtomatiska. Bland vuxna har 95% läkt ut inom 6 månader. Barn har stor risk att utveckla en kronisk hepatit B: nyfödda har ca 90% risk, vid 1 år ca 50% risk och vid 2-4 år 20% risk. En kronisk hepatit medför en ökad risk för cirros och hepatocellulär cancer. Vid samtidig hepatit C eller D, immunsuppression som vid HIV, eller alkoholmissbruk ökar risken ytterligare.

## Symptom

Akut hepatit B: Feber, urtikariella utslag, ledvärk, buksmärta, diarré, ikterus och mycket sällan akut leversvik.
Vid kronisk hepatit har man sällan några kliniska symtom utan sjukdomen upptäcks vid screening i samband med graviditet, vid ankomst till Sverige eller vid utredning pga förhöjda levervärden.

## Utredning

Screeningmarkör är HBsAg, men det tar veckor innan provet blir positivt vid akut insjuknande (visar akut eller kronisk infektion). Transaminaser och INR/PK följs.
Akut hepatit B (HBV): Pos anti-HBc IgM. Detta är det snabbaste provet att ge utslag, och visar aktuell infektion (kvarstår 6–12 månader).
Kronisk hepatit B: HBsAg pos, anti-HBc-IgG pos, anti-HBc IgM neg. Kan gå med pos eller neg HBeAg.
Smittsamhetsmarkör: HBsAg pos indikerar smittsamhet, samtidig HBeAg pos indikerar hög smittsamhet, men HBV-RNA kvantifiering är det viktigaste provet för smittsamhet.
Friskförklaring: krävs normala transaminaser, neg HBsAg och pos anti-HBs (antikroppar mot hepatit B ytantigen).
Genomgången/utläkt hepatit B: pos anti-HBs, ev. även pos anti-HBc och neg HBsAg. Pos anti-HBs ses också efter immunisering med vaccin mot hepatit B.
Både akut och kronisk hepatit är anmälningspliktig och smittspårning skall göras. Se sminet.se

## Behandling

Akut hepatit B: I regel ges ingen behandling, förloppet följs med labprover, ev. ultraljud och ev. leverbiopsier. Akut HBV-infektion läker spontant i >95% av fallen men kan i sällsynta fall leda till fulminant leversvikt och levertransplantation är då livräddande. Antiviral terapi (tenofovir eller entecavir) ges i regel till pat med svår akut HBV.
Om HBsAg inte blivit negativt eller ALAT normaliserats inom 6 månader är risken för utveckling till kronisk HBV infektion förhöjd. Behandling med antiviral behandling (NAs och peg-INF) rekommenderas vid kroniskt bärarskap och påverkan på lever, sker på infektionsklinik.
Vaccination + boosterdoser efter 1 och 6 månader ger ett 90–95 % skydd. Profylax i form av vaccinering rekommenderas för resande till högendemiska länder. Även riskgrupper som personal inom hälso- och sjukvården, intravenösa missbrukare och män som har sex med män rekommenderas vaccination. Titerkontroll kan göras för speciellt utsatta, anti-HBS > 10 IU/L efter vaccination innebär fullgott skydd i minst 15 år.
Folkhälsomyndigheten rekommenderar att alla spädbarn erbjuds HBV-vaccin vilken sedan 2016 ingår i alla regioners barnvaccinationsprogram. Vid stickskada av misstänkt kontaminerad kanyl eller motsvarande tas snarast kontakt med infektionsmottagning. Vaccinering snarast men senast inom 1 vecka. Immunglobulin (HBIg) kan övervägas men behövs sannolikt inte om snabbvaccinations schema används. Vaccinering enligt snabbvaccinationsschema (0, 2, 6 veckor och booster 12 mån) – för vuxna förekommer också 0, 1, 3 veckor och booster 12 mån. Provtagning och uppföljning under 6 månader.

#### Aktuella Mediciner

Vaccin Hepatit B: Inj. Engerix-B. Inj. Fendrix. Inj. HBVAXPRO.
Vaccin Hepatit A + B: Inj. Ambirix. Inj. Twinrix paediatric/vuxen.
Immunoglobulin mot Hepatit B: Inj. Neohepatect. Inj. Umanbig. Inj. Venbig. Inj. Zutectra.

## Fördjupning

#### folkhalsomyndigheten.se

sls.se Referensgruppen för antiviral terapi

#### Lär dig mer

## Rättigheter och skyldigheter hos:

Patienten har rätt till empatiskt och fördomsfritt bemötande, information om sjukdomen och ibland kostnadsfri undersökning och behandling. Till skyldigheterna hör att vid misstanke på smitta av allmänfarlig sjukdom uppsöka läkare, följa från läkaren givna förhållningsregler, att uppge de personer som kan vara smittade.
Patienten har rätt att överklaga förhållningsregler som den tycker är omotiverade hos smittskyddsläkaren. Patienten har rätt till stödperson vid eventuell tvångsisolering.
Vid misstanke om att patient har en allmänfarlig sjukdom har läkaren skyldighet att fastställa diagnos. Alltså är det felaktigt att behandla på misstanke utan att första ta prov, t.ex. vid misstanke om gonorré. Läkaren ska också ge förhållningsregler till patienten så att den inte kan smitta någon annan, vilket ska göras innan diagnosen är säkerställd, se smittskyddsblad nedan. Förhållningsreglerna får inte avse vad som helst i livsföringen. En del av det som får inbegripas är: arbete, skolgång, förbud mot att donera blod, skyldighet att informera vårdgivare, skyldighet att informera sexualpartner och ha ett beteende med sexuella kontakter som minimerar risken för smittspridning, hålla hygienrutiner och att hålla regelbunden kontakt med behandlande läkare.
Vidare har läkaren eller annan hälso- sjukvårdspersonal med särskild kompetens skyldighet att se till att andra personer som kan vara smittade av samma sjukdom blir undersökta. Om patienten misstänkts bryta mot förhållningsregler och inte går att tala till rätta ska detta anmälas till smittskyddsläkaren. Om patienten eller potentiellt smittade kontakter trots information och uppmaning vägrar låta sig undersökas ska detta anmälas till smittskyddsläkaren.
Varje region har en smittskyddsläkare. Den har ett övergripande ansvar för den förebyggande verksamheten av smittsamma sjukdomar i regionen och kan behöva utöva myndighetsuppgifter enligt smittskyddslagen. Efter anmälan enligt ovan ska smittskyddsläkaren se till att potentiell smittbärare söker vård för provtagning och behandling. Det kan göras med hjälp av en blankett. Om patienten efter denna uppmaning söker läkare, ska denne läkare returnera blanketten omgående till smittskyddsläkaren, så att den inte hinner göra vidare åtgärder. Det kan också innebära personligt samtal med patienten.
Om det går så långt att åtgärder likt ovan inte hjälper kan smittskyddsläkaren begära biträde av polisen för bland annat undersökning eller föra eller återföra till isolering. Isolering är ovanligt men kan krävas om en individ inte underkastar sig åtgärder för att hindra smittspridning. Om detta beslutas i Förvaltningsrätten.
Hepatit B räknas som både anmälningspliktiga, smittspårningspliktiga och allmänfarliga sjukdomar.

## Fördjupning

Lista på anmälningspliktiga sjukdomar: folkhalsomyndigheten.se
Smittskyddsblad från smittskyddsläkarföreningen
Anmälan Sminet
Källor:
- Bok: Sten I. Infektionsmedicin, epidemiologi, klinik, terapi. 5:e upplag. Säve Förlag; 2011.
- Smittskyddslagen: https://www.riksdagen.se/sv/dokument-lagar/dokument/svensk-forfattningssamling/smittskyddslag-2004168_sfs-2004-168#K6
Författare:

## PM-medlemskap

Medlemskapet är kostnadsfritt och du loggar in smidigt och tryggt med ditt BankID.

## Nya behandlingsöversikter

