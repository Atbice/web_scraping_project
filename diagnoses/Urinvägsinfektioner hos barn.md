# Urinvägsinfektioner hos barn

URL: https://www.praktiskmedicin.se/sjukdomar/uvi-hos-barn/



Kategori: Mobilt BankID på annan enhet

#### Inget hittades

## Definition

Vanligaste bakteriella infektionen hos barn <2 år. Viktig att utesluta vid oklar feber hos barn. Kan vara första tecknet på urinvägsanomali.
Positiv urinodling definieras som växt av ≥103 cfu/ml av primärpatogen eller ≥104 cfu/ml av sekundärpatogen. Helst 2 urinodlingar (mittstråleprov). Lägre antal bakterier vid kort blåstid. All bakterieväxt från blåspunktat tolkas som patologisk.
Växt av ≥105 CFU/ml vid två odlingar anses som positiv urinodling vid avsaknad av symtom. OBS spädbarn kan ha diskreta symtom och bör remitteras vid en positiv urinodling.
Frånvaro av feber (temp <38,5 grader) indikerar nedre UVI (cystouretrit). Feber (temp. >38,5 grader) och bakteriuri bedöms som övre UVI (pyelonefrit).

## Orsak

E coli är vanligaste patogenen. S saprofyticus förekommer ffa hos tonåringar. Klebsiella och Proteus ffa hos pojkar. Växt av ovanlig patogen kan tyda på urinvägsavvikelse.

## Symtom

Spädbarn: Allt från diskreta symtom till septiskt barn. Långdragen ikterus, matleda, kräkningar, dålig viktuppgång, gnällighet, hög feber/allmänpåverkan. Obs: sepsis kan uppkomma snabbt. Spädbarn kan även ha hög feber som enda symtom vid pyelonefrit.
Barn >2–3 år har vid cystit sveda vid miktion och trängningar, eller ibland enbart inkontinens/enures. Buksmärta. Vid pyelonefrit ofta hög feber/allmänpåverkan, kräkningar, buksmärtor. Ev flanksmärtor.

## Anamnes

Fråga om hereditet för njur-, urinvägsavvikelser, blåsdysfunktion, UVI som barn. Miktions- och förstoppningsanamnes på blöjfria barn (gleskissare, urinläckage). Sexualanamnes på tonåringar.

## Status

Temperaturmätning. Vikt. Allmäntillstånd. Tecken till annat fokus för infektion. Bukpalpation, blodtryck, ev dunkömhet över njurarna. Inspektera yttre genitalia (ev avvikelser, slemhinneirritation/rodnad) och ryggslutet (ev ryggförändringar i medellinjen som tecken på dold slutningsdefekt).

## Utredning

CRP, stiger vid pyelonefrit (> 20), men kan vara lågt tidigt i förloppet. CRP >70 bör hos barn <2 år leda till mer utvidgad utredning av förstagångspyelonefrit.
P-kreatinin, P-cystatin-C.
Urinodling. Ta alltid urinodling före antibiotikainsättning. Viktigt att försäkra sig om ett så rent urinprov som möjligt vid odling för att undvika onödig och omfattande vidareutredning.
Urinodling tas i första hand som blåspunktion hos barn <1 år. I övrigt mittstråleprov; gärna två prov tagna vid olika urineringstillfällen. Tvätta genitalia före provtagning, torka genom att trycka och inte dra. Blöjbarn: ha mugg redo för att fånga urin. Förälder får följa barnet eller ha det i knät utan blöja. Prov från påse eller binda skall inte användas för diagnostik av UVI. Flicka + positivt nitrittest = UVI; ett mittstråleprov räcker. Pojke + positivt nitrittest kan vara förorening från förhuden. Nitrittest kan vara negativt eller positivt vid UVI. U-leukocyter är ofta positivt men kan även vara negativt vid UVI. Enstaka cystit hos barn >2 år kräver endast uppföljning med miktions- och förstoppningsanamnes.
Recidiverande akut cystit samt febril UVI bör utredas vidare av barnläkare enligt nedan. Utredning innefattar ultraljud, P-kreatinin, P-cystatin-C, förstoppnings och miktionsanamnes, eventuell residualurin- och flödesmätning samt ytterligare undersökningar vb.
Utredning efter genomgången febril UVI hos barn <2 år: Ultraljudsundersökning av urinvägar samt vidare utredning enligt de nationella riktlinjerna (www.barnlakarforeningen.se).
Vårdnivå:
Barn under två år remitteras alltid till barnläkare för behandling och utredning.
Barn över två år remitteras till barnläkare vid första recidivcystiten hos pojkar, 3:e recidivcystiten hos flickor.
Pyelonefrit hos barn <15 år remitteras till barnläkare för behandling och utredning.
Pyelonefrit i åldern 15-18 år där det inte är aktuellt med inneliggande vård kan behandlas via vårdcentral. Kontrollera resistensbestämning och kliniskt behandlingssvar inom två dygn. Remiss till barnläkare för uppföljning.

## Behandling

För barn <2 år bedöms nivådiagnostiken som oklar och behandling sker alltid med läkemedel och behandlingstid som vid pyelonefrit, se nedan.
Cystit (barn >2 år)
Förstahandsval nitrofurantoin (tabletter kan krossas och blandas i vatten) 1,5 mg/kg x 2 x 5 dagar.
Pivmecillinam (barn över 5 år) 200 mg x 3 x 5 dagar
Efter odlingssvar ev byte enligt resistensbestämning till trimetoprim 3 mg/kg x 2 x 5 dagar, alternativt amoxicillin, pivmecillinam (från 5 års ålder). Även amoxicillin-klavulansyra kan bli aktuellt efter resistensbestämning i vissa fall.
Pyelonefrit eller oklar nivå (alla barn <2 år)
Förstahandsval är ceftibuten (licens) 9 mg/kg x 1 x 10 dagar eller cefixim (licens) 8 mg/kg x 1 x 10 dagar.
Andrahandsval är trimetoprim/sulfametoxazol (efter resistensbestämning) 3/15 mg/kg x 2 x10 dagar (ges ej vid ikterus).
Ciprofloxacin kan användas vid pyelonefrit till ungdomar >15 år, 10 mg/kg x 2, max 750mg x 2 x 10 dagar. Även Amoxicillin-klavulansyra kan bli aktuellt efter resistensbestämning i vissa fall.
Fördröjd pyelonefritbehandling ökar risken för njurskada. Bakomliggande urinvägsanomalier ökar också risk för förvärvad njurskada i samband med infektion.

## Fördjupning

Urinvägsinfektion hos barn och ungdomar. Viss Vårdprogram – Region Stockholm.
Urinvägsinfektion hos barn. Svensk Barnnefrologisk förening. Riktlinjer för UVI. 2013.
Folkhälsomyndigheten. Behandlingsrekommendationer för vanliga infektioner i öppenvård. 2021.

#### Aktuella Läkemedel

Nitrofurantoin: T Furadantin.
Pivmecillinam: T Selexid, T Penomax.
Trimetoprim: Oral susp/T Trimetoprim.
Amoxicillin: Oral susp/T Amimox. Oral susp/T Amoxicillin.
Amoxicillin-klavulansyra: Oral susp Spektramox
Ceftibuten: Oral susp/K Isocef (licenspreparat).
Cefixim: Oral susp Suprax (licenspreparat) T Cefixdura (licenspreparat)
Trimetoprim + sulfametoxazol: Oral susp/T Bactrim. Oral susp Eusaprim. T Eusaprim forte.
Cefadroxil: Oral susp/T Cefadroxil.
Ciprofloxacin: Oral susp/T Ciprofloxacin, Ciproxin.

## PM-medlemskap

Medlemskapet är kostnadsfritt och du loggar in smidigt och tryggt med ditt BankID.

## Nya behandlingsöversikter

