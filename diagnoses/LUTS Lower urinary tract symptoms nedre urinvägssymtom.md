# LUTS (Lower urinary tract symptoms), nedre urinvägssymtom

URL: https://www.praktiskmedicin.se/sjukdomar/luts-lower-urinary-tract-symptoms/



Kategori: Mobilt BankID på annan enhet

#### Inget hittades

## Definition

Samlingsbegrepp för nedre urinvägssymtom hos både kvinnor och män.

## Orsak

En mängd organspecifika sjukdomstillstånd kan ligga bakom LUTS: benign prostataförstoring, överaktiv blåsa, detrusorsvaghet, blåscancer, prostatacancer, prostatit, UVI, interstitiell cystit, neurogen blåsrubbning, blåssten, blåshalsskleros, uretrastriktur samt både perifera och centrala nervskador. Läkemedel med antikolinerg effekt, diuretika. Stress. Frekvent vattenintag.

## Symtom

Lagringssymtom: Täta miktioner på dagen och/eller natten. Kraftiga trängningar, inkontinens.
Tömningssymtom: Startsvårigheter, svag stråle, avbrott i strålen, krystning, efterdropp, känsla av ofullständig tömning, totalstopp.

## Utredning

Anamnes (inklusive aktuella läkemedel, andra samtidiga sjukdomar, stressnivå, sömnvanor).
Palpation av buken och per rektum. Eventuell gynekologisk undersökning. Residualvolymbestämning, i första hand med bladderscan, i andra hand via kateter. Residualurin > 100 ml kan förorsaka täta trängningar. Om residualurin > 300 ml finns indikation för ren intermittent kateterisering, RIK, (självtappning med engångskateter) eller kvarvarande KAD.
Miktionslista med volym och frekvensschema. Normalt är en miktionsfrekvens på 4-7 gånger per dygn vid normalt intag av föda och vätska. Medelvolym är normalt 3-5 dl vid varje miktion, total urinvolym per dygn normalt 1-2 liter.
Tidsmiktion bör mätas hos män. Normal tidsåtgång för första decilitern ligger under 12 sekunder. Indikation på obstruktion vid mer än 16 sekunder.
Skattningssskala beträffande symtom: IPSS (International Prostate Symptom Score) är utarbetad för män. Skattningsskalan ICI-q short form (ICI-q SF) behandlar inkontinens och kan användas för både män och kvinnor.
Lab-undersökningar: Urinsticka, urinodling, P-kreatinin, hos män PSA och eventuellt PSA-kvot. UVI kan ge förhöjda värden av PSA under månader efter avslutad antibiotikabehandling. Kateterisering eller annan instrumentering via urinvägarna, liksom urinretention, ger förhöjda PSA-värden någon-några veckor.
Vidare utredning kan ske hos urolog med transrektalt ultraljud, cystoskopi samt urodynamisk undersökning. Hos kvinnor bör gynekologisk undersökning göras.

## Behandling

Riktas mot underliggande orsak.
Hos män: IPSS  ≤  7 lätta symtom, information och rådgivning.
≥  8– ≤  20 medelsvåra symtom, farmakologisk terapi bör övervägas.
≥  20 remiss till urolog om patienten är motiverad att genomgå minimalinvasiv behandling eller operation som reducerar prostatastorleken.
Farmakologisk terapi se avsnittet Prostatahyperplasi.
Remiss till urolog:
- Om rektalpalpation ger misstanke på prostatacancer (hård och/eller knölig prostata). Remiss enligt standardiserat vårdförlopp (SVF) prostatacancer.
- Förhöjt PSA-värde. Remiss enligt standardiserat vårdförlopp (SVF) prostatacancer.
Dessa PSA-värden betraktas som förhöjda:
Män < 70 år: PSA  ≥ 3 µg/L
Män 70–80 år: PSA  ≥ 5 µg/L
Män > 80 år: PSA  ≥ 7 µg/L
Män < 50 år med PSA 2,2–2,9 anses ha förhöjd risk att insjukna i prostatacancer. Prostatapalpation och PSA rekommenderas vart annat år.
Plötslig stegring av PSA är ett observandum, även vid måttliga nivåer. Ökning > 0,75 µg/L/år talar för malignitet.
Kvoten fritt PSA/totalt PSA kan används i mätintervallet S-PSA 4-10. PSA-kvot < 18–23 % (beroende på analysmetod; exakta referensvärden saknas) ökar risken för att malignitet föreligger även vid ett totalt PSA-värde som är lätt förhöjt.
- Mycket ilskna och smärtsamma trängningar, särskilt om kort anamnes. Kan vara tecken på malignitet i urinblåsan.
- Nytillkommen hematuri. (Se avsnittet Hematuri).
- Kreatininstegring där postrenalt hinder inte kan uteslutas.
- Upprepade urinvägsinfektioner.
- Residualurin >200 ml, vid upprepade kontroller eller KAD som inte kan dras.
- Tidsmiktion >20 sek/1 dl.
- Recidiverande besvär efter prostataoperation.
- Uttalade symtom, IPSS>20 = svåra symtom.
- Vid utebliven förbättring av farmakoterapi.
Välgrundad misstanke om prostatacancer finns vid förhöjt PSA och/eller patologiskt palpationsfynd. Remittera enligt standardiserat vårdförlopp (SVF).

## Fördjupning

Cancercentrum
Svensk Urologisk Förening. http://urologi.org/klinik/sota-state-of-the-art/
Läkemedelsboken
Patientinformation: www.doktorn.com
Symtomskattning vid prostatabesvär (I-PSS)
(Klicka på bilden för förstoring)

## PM-medlemskap

Medlemskapet är kostnadsfritt och du loggar in smidigt och tryggt med ditt BankID.

## Nya behandlingsöversikter

