## Orsak

Ofta stick- eller skärsår.

## Utredning

Det räcker inte att be patienten knyta, sträcka och spreta med fingrarna. Senor och nerver måste undersökas specifikt:
Ytliga flexorsenan testas genom att patientens handrygg vilar mot ett underlag. Därefter pressas de fingrar som inte skall undersökas mot underlaget. Be patienten flektera i fingret som skall undersökas. Om normal rörelse i PIP-leden är senan intakt.
Djupa flexorsenan testas genom att man pressar aktuella fingrets bas- och mellanfalang mot underlaget samtidigt som patienten försöker flektera fingertoppen. Normalt utslag talar för intakt sena. Liten och svag rörelse liksom smärta vid rörelse talar för partiell skada.
Extensorsenor testas genom att patienten får sträcka i handled och fingerleder i tur och ordning med och utan motstånd.
N medianus testas genom att patientens handrygg får ligga mot bordet och hen lyfter tummen rakt upp mot taket med motstånd. Jämför med andra handen. Nerven innerverar sensoriskt framföra allt palmarsidan av dig I, t.o.m. III och radiala delen av dig IV samt radiala delen av handflatan. Även dorsala falangerna av dig II och III. Känseln testas genom 2-punktdiskrimination; ett dubbelvikt gem (som ett ”U”) med skänkelavstånd på 5 mm och med spetsarna i fingrets längdriktning; testa bland annat viktiga tummen och pekfingret volart. Om patienten kan urskilja de två punkterna på 5 mm avstånd föreligger normalförhållanden. Om patienten kan urskilja först vid 10 mm avstånd talar detta för partiell skada eller tillfällig påverkan.
Sensibiliteten kan också testas genom att omväxlande testa mot huden med spetsiga respektive runda delen av en säkerhetsnål samtidigt som patienten blundar. Om patienten då inte kan uppge om det känns vasst eller trubbigt föreligger nervskada.
Nervskada medför också utslagen sudomotorfunktion (svettningsförmåga) i drabbade området. Kan testas genom att ett pennskaft gnids mot huden. Brist på fukt ses i snett infallande ljus eller genom att friktionen från pennan är stor.
N ulnaris testas genom att patienten abducerar pekfingret mot motstånd (jämför med andra sidan). Är huvudsakligen en motorisk nerv; försörjer sensibilitet i handflatan ulnart, lillfinger och ulnara delen av ringfinger. Testa sensibiliteten som ovan beskrivs.
N radialis ger vid skador i handnivå inget motoriskt bortfall. Är i handen enbart sensorisk och innerverar framför allt radiala delen av handryggen. Testa sensibiliteten som ovan beskrivs.

## Åtgärd

Vid patologiskt status efter trauma; ta i första hand telefonkontakt med handkirurg eller kirurg.

