## Orsak

Fr.a. trichophyton rubrum. Smittspridning genom t.ex. simhall/omklädningsrum. Någon gång Candida (ffa fingernaglar). Varma och täta skor gör att svampen trivs.

## Symtom

Börjar i en nagel med successiv spridning till flera tå- och/eller fingernaglar. Ej sällan kombinerad med engagemang av handflator och fotsulor, då med fjällande, lätt rodnad hud. Naglarna ter sig gula, spröda distalt med onycholys (nageln släpper). Låg smittsamhet.
Differentialdiagnoser: Psoriasis (liknar ibland en oljefläck i nageln, men kan kliniskt vara omöjligt att särskilja). Candida albicans (ofta även med paronyki). Åldersbetingade nagelförändringar. Ärftliga nagelsjukdomar. Lichen ruber (tunn nagel med längsgående små åsar). Tillväxtrubbningar efter trauma, paronyki, melanom m.m.

## Utredning

Odling: Klipp små nagelbitar samt skrapa från angripen nagel så långt under nageln som möjligt. Lokalt antimykotikum skall vara utsatt cirka 4 veckor innan provet tas. Sänd provmaterialet i torrt provtagningsrör till lab. Direktmikroskopi: Lägg provmaterialet på objektglas. Droppa på 20 % kaliumhydroxid. Lägg på täckglas. Låt ligga cirka 30 min. Undersök först med 10 ggr objektivet – detaljgranska sedan med 40 ggr objektivet. Dermatofyter ses som hyfer med septa – ”tågräls”.

## Behandling

Behandling ges endast vid påtagliga besvär. Nagelsvamp kräver oftast per oral behandling med t.ex. terbinafin eller itrakonazol. Särskilt när flera naglar är angripna, matrix engagerats. Med terbinafin är behandlingen 6 veckor för fingernaglar och 3 månader för tånaglar. OBS total utläkning enbart i drygt 50 % där behandlingsresultatet kan avgöras först efter 12 månader, när nya nageln hunnit växa ut. Dessutom recidiv i hälften av fallen inom ett år. Behandling ges först efter det att diagnos säkerställts genom odling. Dock ofta falskt negativt svar p.g.a. ett alltför sparsamt prov. Vid stark misstanke om nagelsvamp tas provet om.
Vid enstaka naglar och endast del av nageln kan nagellack i form av amorolfin eller ciclopirox provas, sistnämnda med dokumenterad effekt.
Enbart kirurgisk evulsio av nagel är kontraindicerad.
Egenvård: Förebyggande undviks att gå barfota på fuktiga golv i allmänna utrymmen. Undvik täta skor. Torka fötter noga efter bad/dusch. Byt strumpor varje dag – tvättas i 60 grader.
Aktuella Mediciner
Antimykotiskt nagellack
Amorolfin: Loceryl.
Ciclopirox: Onytec.
Peroralt antimykotika
Itraconazol: T Sporanox.
Terbinafin: T Lamisil. T Terbinafin.
Patientinformation: www.doktorn.com

#### Lär dig mer

