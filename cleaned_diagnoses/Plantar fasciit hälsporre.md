## Definition

Inflammation/tendinos, ev med förkalkning, där plantarfascian fäster på hälbenet.

## Orsak

Överbelastningsreaktion, till exempel adipositas. Dåliga skor. Frekventa besvär vid idrottande (löpning, hopp) på hårt underlag, framför allt om dåliga skor. Kan också vara en partiell bristning i fästet. Höga fotvalv predisponerar för hälsporre, liksom högre ålder och ökad pronation i fotleden. Förekommer också i ökad omfattning vid Bechterews sjukdom och andra spondylartriter.

## Symtom

Svårigheter att belasta på grund av smärta centralt under hälen, framför allt morgonsmärta. Problemen kan vara långvariga, men är självläkande inom ca 18 månader.

## Status

Distinkt palpationsömhet över främre delen av hälbenet, vid plantarfascians infäste. Kan förstärkas genom att kraftigt dorsalextendera tårna.

## Differentialdiagnos

Stressfraktur. Skada på hälkudden. Nervinklämningar.

## Utredning

Klinisk diagnos. Kontrollera fotvalven. Röntgen kan behövas för att utesluta stressfraktur. Om det syns en hälsporre på röntgen innebär detta ingen förändring i behandling eller prognos. Hälsporre finns ofta asymtomatiskt. Ultraljud kan påvisa inflammatoriska förändringar.

## Behandling

Ofta svårbehandlat tillstånd i akutläget, dock med god prognos. Stötdämpande skor. Minskad löpträning till förmån för exempelvis simning eller cykling. Stötdämpande inlägg efter remiss till ortopedteknisk avdelning för att såväl avlasta ömmande partiet som att stödja hålfoten är den bästa behandlingen. Avlastande inlägg (där man skär bort U-formigt för den smärtande belastningspunkten) finns att köpa på apotek eller i sjukvårdsbutiker. NSAID/Coxib kan ha viss effekt i det akuta skedet. Tejpa runt hälen dorsalt + tejp under foten så att fotvävnaden förskjuts medialt. Steroidinjektion undviks och används i praktiken sällan. (Kan ev. prövas vid mycket långdragna/uttalade besvär. Injektion (med samtidig bedövning) sker från medialsidan och inte genom fotsulan). Stretching av plantarfascia (dorsalextendera tårna), ev. viktreduktion. Sjukgymnastremiss för att bygga upp musklerna i foten liksom för råd om löpteknik (där hälen skall sättas i först). I sällsynta fall kirurgiskt ingrepp. Spontanläkning inom 1–2 år.
Patientinformation: www.1177.se

#### Aktuella Mediciner

NSAID: T Ibuprofen. T Naproxen. K Orudis retard.

