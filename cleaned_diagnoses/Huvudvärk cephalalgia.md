## Sammanfattning

Sammanfattning av vanliga symtom vid de i praktiken vanligaste huvudvärksformerna:

#### Huvudvärk som är:

- ”som ett band över pannan” talar för spännings– alt. cervikalt utlöst huvudvärk.
- ensidig, bultande och förvärras av ansträngning talar för migränhuvudvärk.
- långvarig där patienten tar analgetika de flesta dagar talar för läkemedelsinducerad huvudvärk.
- tillsammans med feber, frossa, muskel- och ledvärk talar för influensa-/virosgenererad huvudvärk.
- akut debuterande, intensiv talar för subaraknoidalblödning. Ev. ansträngningsutlöst eller ”åskknallshuvudvärk”. 
- attackvis kortvarig, vass, intensiv smärta över kind/haka talar för trigeminusneuralgi.
- hos äldre med ömhet över skallen- ev med muskelvärk, trötthet talar för temporalisarterit – ev. med PMR.
- med hög feber, illamående, allmänpåverkan, nackstyvhet, och ev. omtöckning talar för meningit.
- med neurologiska symtom, ev. personlighetsförändring, ev. kräkning talar för cerebral blödning alt. tumor cerebri. 

## Definition

Klassifikation av huvudvärk enligt IHS (International Headache Society 2013) ICHD-3:

#### Primära former

- Migrän. Se nedan.
- Spänningshuvudvärk. Se nedan.
- Nydebuterad daglig ihållande huvudvärk. Se nedan.
- Hortons huvudvärk (Cluster headache) och kronisk paroxysmal hemikrani. Se nedan.
- Huvudvärk utan strukturell lesion: t ex huvudvärk som utlösts av yttre tryck mot skalpen (t ex hjälm), köld, hosta, fysisk och eller sexuell aktivitet.

#### Sekundära former

Huvudvärksformer associerade med:
- Skall- och/eller nacktrauma: se avsnitten Commotio cerebri, Posttraumatisk HV nedan och Whiplashskada i kapitlet Ortopedi.
- Vaskulär sjukdom t.ex.: arterit (fr.a. temporalisarterit), stroke, epidural-, subaraknoidal-, subduralblödning, hypertoni. Se respektive avsnitt.
- Icke vaskulär intrakraniell sjukdom som förhöjt intrakraniellt tryck av olika orsaker som t.ex. tumor cerebri – se nedan. Även lågt intrakraniellt tryck (Spontan Intrakraniell Hypotension) med i typfallet nytillkommen daglig huvudvärk som förvärras i stående.
- Intag eller utsättande av substanser (t.ex. läkemedel narkotika alkohol). OBS glöm inte kaffeabstinens. Se Läkemedelsutlöst huvudvärk nedan.
- Intrakraniella infektioner. T.ex. meningit, encefalit, men också HV vid systemisk infektion som influensa.
- Rubbningar i homeostasen som hypertoni, hypoxi, hormonrubbningar, eklampsi, fasta, kardiella orsaker m.fl.
- Annan struktur i ansikte (skalle, nacke, ögon, öron, sinus, tänder osv.). Se cervikal huvudvärk respektive Bruxism nedan samt avsnittet Cervikobrakialgi i kapitlet Ortopedi.
- Huvudvärk associerad till psykiatrisk åkomma, som somatiseringssyndrom.

#### Tertiära former

- Neuralgier t.ex. trigeminusneuralgi, herpes zoster – se dessa avsnitt.
- Huvudvärksformer som inte kan klassificeras i annan grupp.

## Utredning

Anamnesen viktigaste instrumentet följt av en allmän somatisk och neurologisk undersökning samt eventuella laboratorieprover (Hb, P-glukos, bltr, CRP, temp). Utifrån detta tas ställning till eventuell remiss eller ytterligare specifika undersökningar. Vid behov av neuroradiologi överväg MR som ofta är bättre på att visualisera eventuell bakomliggande orsak och sparar stråldos.

#### Vid anamnestagning fråga om:

- Debut (kommer huvudvärken smygande eller snabbt insättande).
- När på dygnet uppträder/ startar huvudvärken.
- Duration – hur länge man haft besvären, den enskilda huvudvärksattackens varaktighet, hur många dagar per månad man har besvär eller om det är en kronisk huvudvärk – eftersträva att patienten för huvudvärksdagbok.
- Utlösande faktorer – t.ex. stress, sömnbrist, mens, rödvin m.m.
- Karakteristika: allmänt obehag? tryckande? bultande? blixtrande?
- Andra samtidiga symtom som nackvärk, illamående, kräkningar.
- Annan samtidig sjukdom och ev. medicinering.
- Vad gör patienten för att lindra huvudvärken och i vilken mån hindrar värken dagliga aktiviteter.
- Vad patienten själv tror orsakar huvudvärken.

#### Neurologiska fokalsymtom?

- medvetandegrad
- ev. konfusion
- reflexer
- pareser
- pupiller
- nackstyvhet
- ögonbottnar
- Babinski
- tinningsartärer
- konjunktival injektion
De flesta fall av huvudvärk är av godartad karaktär.

#### Extra observans vid (”first, worst, or different”):

- Akut debuterande intensiv, för patienten okänd, huvudvärk, särskilt efter fysisk ansträngning (subaraknoidalblödning?).
- Kraftig snabbt insättande huvudvärk, feber, allmänpåverkan (ev med motorisk oro och medvetandepåverkan), nackstelhet (uppträder i regel inte förrän 3–12 timmar efter insjuknandet), illamående, kräkningar och yrsel (meningoencefalit/meningit?). Misstanke på bakteriell meningit kräver urakut hanterande, med LP med odling, blododling, och akut insättande av antibiotika (ex.v. Doctacillin i v 2 gx4 + Cefotaxim 3 gx3 i v) och dexametason.
- Neurologiska bortfall och/eller personlighetsförändringar, (cerebrovaskulär sjukdom? tumor? subduralhematom?).
- Huvudvärk med morgonkräkningar (förhöjt intrakraniellt tryck? tumör?).
- Huvudvärk med ömmande, uppdrivna tinningsartärer (temporalisarterit?)
- Huvudvärk som ökar vid ansträngning eller vid nysning/hostning/krystning (förhöjt intrakraniellt tryck? tumör?).
- Huvudvärk som debuterar i samband med epilepsianfall eller svimning (intracerebral blödning? tumör?).
- Nytillkommen huvudvärk hos individ > 50 år (cerebrovaskulär sjukdom? malignitet? temporalisarterit?).
- Huvudvärk med svettning, palpitationer och attackvis eller etablerad hypertoni (tänk på feokromocytom – se avsnittet Hypertoni i kapitlet Kardiologi för utredning liksom avsnittet Feokromocytom i kapitlet Endokrinologi).
- Huvudvärk med nackvärk och/eller halsvärk – såväl akut som progressiv. Särskilt med samtidigt Horners syndrom; mios, ptos, anhidros, (halskärlsdissektion?).

