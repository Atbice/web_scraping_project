## Definition

Irritation av ligamentum patellae, oftast precis distalt om knäskålen. Ofta förelägger en tendinos och ingen tendinit.

## Orsak

Överbelastning. Vanlig skada inom idrotter med hopp (basket, fotboll, sprinters). Drabbar nästan enbart högaktiva idrottare.

## Symtom

Typiskt smärta precis under patella, initialt efter idrottsaktivitet med frekventa hopp. Sedan symtom även under aktivitet och i vila.

## Status

Palpationsömhet i senan med start vid patellas nedre kant. Kan omfatta hela senans omfång eller delar av denna. Smärtan provoceras fram genom kontraktion av quadricepsmuskeln. Svullen, förtjockad sena, ev. förhårdnad i senan vid palpation.

## Differentialdiagnos

Prepatellär bursit.

## Utredning

Klinisk diagnos. Röntgen kan visa ev deformitet vid patellakanten. MR kan påvisa tendinosförändringar i patellarsenan. Ultraljud kan visualisera den förändrade senan liksom ev inflammerad bursa.

## Behandling

Initialt avlastning, alternativ träning/byta sport och NSAID/Coxib (peroralt eller i gelform lokalt). Grunden för rehabilitering är excentrisk träning. Denna träning skall, åtminstone initialt, bedrivas med hjälp av fysioterapeut. Som vid all annan excentrisk träning är det viktigt att man får smärta (upp till VAS  6-7) vid träningen.
Utläkning kan ta tid – upp till ett år. För elitidrottare fungerar ibland inte detta. Operation kan där bli aktuell vid fortsatta besvär efter tre månader trots adekvat träning. Vid vissa centra utförs skleroserande injektionsbehandling just invid senan liksom miniinvasiv kirurgi med ”shaving” av vävnad invid senan.
Undvik kortisoninjektion intill senor på grund av risken för försvagning av senans hållfasthet.

#### Aktuella Mediciner

NSAID: T Ibuprofen. T Naproxen. K Orudis retard. Gel Orudis. Gel Siduro. Gel Voltaren.
Coxib: T Celecoxib, T Etoricoxib 

