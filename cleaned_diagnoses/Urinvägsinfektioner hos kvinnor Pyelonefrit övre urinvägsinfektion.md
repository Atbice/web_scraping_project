## Definition

Bakteriell infektion i njurbäcken och njurparenkym.

## Orsak

Urinvägspatogena bakterier, ofta E coli, enterokocker, proteus, klebsiella.

## Symtom

Hög feber med frossbrytningar, ryggvärk och ibland flanksmärta. Dunkömhet över njurlogerna. Förhöjt CRP, leukocyturi och bakteriuri (mer än 100 000 bakterier/ml). Ibland illamående och kräkningar. Allmänpåverkan.

## Utredning

Nitrittest, urinodling, CRP (ofta >100), P-kreatinin, P-glukos.

## Behandling

Följ alltid regionala STRAMA-rekommendationer!
Förstahandsalternativ är ciprofloxacin 500 mg 1 x 2 i 7-10 dagar. I andra hand eller efter resistensbestämning trimetoprim + sulfametoxazol 160 mg/800 mg 1 x 2 i tio dagar, eller cefadroxil 1 g x 2 x i tio dagar. Vid utebliven effekt efter 24 timmar och med unilateral flanksmärta, bör patienten remitteras till akut CT urinvägsöversikt, eller om kreatininvärdet tillåter akut CT njurar med kontrast, med frågeställning avstängd pyelit (speciellt viktigt hos patienter med stensjukdom eller känt avflödeshinder där avflödesdiagnostik som regel bör ske akut). Inläggningsfall med intravenös antibiotikabehandling hos högfebril/allmänpåverkad patient, äldre, gravid eller om komplicerande faktorer i urinvägarna föreligger. Vid kräkningar skall patienten likaså ha parenteral behandling. Kontrollodling av urinen 2 veckor efter avslutad behandling.


Ciprofloxacin: T Ciprofloxacin. T Ciproxin.
Trimetoprim + sulfametoxazol: T Bactrim forte. T Eusaprim forte.
Cefadroxil: T Cefamox. T Cefadroxil.

