## Definition

Oklar knuta i mjukdelarna på extremiteter eller buk-/bålvägg.

## Orsak

Benign förändring: Lipom, vanligaste tumörformen i mjukdelar. Kräver ingen behandling om den inte ger lokala besvär. Neurilemmom, hemangiom, desmoid tumör är andra former av benigna tumörer, med ursprung från nervvävnad, blodkärl resp. bindväv.
Maligna förändringar: Mjukdelssarkom, stor risk för recidiv/metastasering. Lymfom. Metastas av (o)känd malignitet.

## Symtom

Patienten noterat en palpabel tumör eller asymmetri på extremitet/bålen. Ger sällan obehag. I enstaka fall har patienten noterat tillväxt eller smärta, inte vägledande för diagnos – även malign tumör ger sällan allmän sjukdomskänsla, viktnedgång eller andra allmänsymtom.

## Status

Notera tumörens största diameter. Undersök patienten med musklerna avslappnade och med dem spända. Är tumören ruckbar i avslappnat läge? Är den det när musklerna är spända (om inte misstänk djupt belägen tumör)?
Misstänkt malignitet som remitteras enligt standardiserat vårdförlopp: Vid storlek över 5 cm lokaliserad under muskelfascian eller ej ruckbar vid spänd muskulatur (oavsett storlek). Fynd vid bilddiagnostik som ger misstanke om mjukdelssarkom. Vävnadsdiagnostik som ger misstanke om mesenkymal tumör.

## Differentialdiagnoser

Lipom, neurilemmom, mjukdelssarkom, lymfom, metastas från (o)känd malignitet, hematom.

## Utredning

Tumörer> 5 cm, djupt belägna och/eller snabb tillväxt skall, utan dröjsmål, remitteras till sarkomcentrum. Ingen utredning behövs före remitteringen, men remittera gärna samtidigt till MR med malignitetsfrågeställning. Ultraljud är inte lämpligt för utredning av mjukdelstumörer. Kliniskt svårt att skilja benigna och maligna tumörer åt.

## Behandling

Benigna tumörer kan lämnas utan åtgärd efter diagnos. Vid förändrade symtom bör en benign diagnos omprövas.
Maligna tumörer behandlas av respektive enhet. Sarkom behandlas multidisciplinärt med kirurgi och, beroende på diagnos och tumörens riskfaktorer, adjuvant strålbehandling och/eller kemoterapi.


Medlemskapet är kostnadsfritt och du loggar in smidigt och tryggt med ditt BankID.

## Nya behandlingsöversikter

