## Definition

Autoimmun kronisk generaliserad sjukdom som kan engagera alla organ i kroppen. Engagerar ofta huden, leder, blodbilden och njurar men också nervsystemet, lungorna och hjärtat.

## Orsak

Oftast okänd. Rökning, viss medicinering och ärftlighet kan ha betydelse liksom östrogen, infektioner och solljus. 90 % är kvinnor; debut i regel mellan 15–45 års ålder.

## Symtom

Trötthet, viktminskning, feber, hudutslag, ledvärk, håravfall, afte, sol-överkänslighet. Symtomen beror på var i kroppen sjukdomen är aktiv. Sjukdomen uppträder i skov. En ilsken form av Raynauds fenomen kan vara kopplad till SLE.

## Status

Mycket varierande beroende på engagerade organ.

## Differentialdiagnoser

RA. Hudsjukdomar. Lungsjukdomar.

## Utredning

Misstanke om SLE innebär kontakt med reumatolog. Lab- utredning: SR, ANA (i regel positiv), anti-dsDNA (om positiv trolig SLE; positiv hos ca 1/3 av de med SLE). C3, C4 (sänkta), blodstatus (ofta låga värden betr Hb, LPK, TPK).
För diagnos skall enl American College of Rheumatology minst 4 av nedanstående kriterier vara uppfyllda:
– Ansiktserytem/”Fjärilserytem” .
– Diskoida huderytem.
– Huden känslig för solljus ger utslag.
– Sår i munslemhinna och/eller i nässlemhinna.
– Artrit i två eller fler extremiteter.
– Pleurit eller perikardit.
– Njurpåverkan (proteinuri).
– Neurologisk sjukdom (som epilepsi eller psykossjukdom).
– Låga värden på Hb och/eller leukocyter och/eller trombocyter.
– Anti dsDNA positiv (där finns ytterligare ett par immunologiska markörer som kan vara alternativ).
– Positiv ANA.

## Behandling

Symtomlindring med kortison peroralt. Kombineras ofta med DMARDs, speciellt hydroxyklorokin (T Plaquenil), men även andra som Azatioprin, ciklosporin, metotrexat och Mykofenolatmofetil kan vara aktuella beroende på symtom och svårighetsgrad. I svåra fall biologiskt läkemedel (Belimumab) eller cytostatika. Kan kräva sjukhusvård vid engagemang av inre organ. Undvikande av solexponering. Utsättning av östrogenpreparat som ex.v. p-piller. Aggressiv behandling av ev. hypertoni och hyperlipidemi med tanke på att även hjärtat kan vara involverat i sjukdomen. Motion.
Patientinformation: www.1177.se
Patientförening: Reumatikerförbundet, tfn 08-505 805 00
www.reumatikerforbundet.org

