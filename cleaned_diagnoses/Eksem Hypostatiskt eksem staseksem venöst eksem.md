## Orsak

Uppstår p.g.a. ökat venöst tryck (se avsnittet Venösa bensår i detta kapitel).

## Symtom

Rödbruna, kliande, lätt fjällande eksem på underben. Brun pigmentering betingad av hemosiderin (järnpigmentering) från röda blodkroppar som läckt ut via kapillärer. Ses med eller utan åderbråck. Ibland i kombination med venösa sår. Ibland exacerbation med vätskning och spridning av eksemet.
Differentialdiagnoser: Allergiska kontakteksem – ibland enbart men kan vara en komplikation till underliggande venöst eksem. Psoriasis – sitter ibland på underbenen och kan ha en eksemliknande bild, ofta finns dock utslag på typiska lokalisationer/hårbotten/naglar. Nummulärt eksem – mest på underben, men även på andra ställen.

## Behandling

Lokalbehandling med grupp II–III-steroid under några veckors utglesning. Överväg diuretika t.ex. furosemid vid betydande svullnad. Av största vikt är kompressionsbandage i form av kompressionsstrumpa/lindning. Underliggande venös kärlrubbning kan ev. korrigeras – kirurgkonsult.
OBS! Kontaktallergi mot given bensårsbehandling är inte ovanligt. När kontaktallergi uppstår för ett ämne bör man för all framtid undvika detta. Allergener är vanligen lokalterapeutika som neomycin, lanolin (ullfett), bensokain, (konserveringsmedel) men även gummi (vissa elastiska strumpor), parfymämnen samt naturprodukter.
Aktuella Mediciner
Steroider
Grupp II: Kräm/Salva Emovat. Kräm/Salva/Kutan lösning Locoid.
Grupp III: Kräm Ovixan. Kräm/Salva Betnovat. Kräm/Salva Elocon.

