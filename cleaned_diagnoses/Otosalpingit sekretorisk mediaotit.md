## Definition

Vätska (ej purulent) i mellanörat.

## Orsaker

Svullnad av örontrumpetens slemhinna med upphävd eller förhindrad ventilation av och i mellanörat. Vanligt tillstånd i samband med ÖLI och efter mediaotit. Vanlig hos barn mellan 1 och 5 års ålder. ”Bakåt-insniffare/snörvlare”. Stor adenoid (yngre individ). Epifarynxtumör (äldre individ).

## Symtom

Hos vuxna hörselnedsättning, lockkänsla. Hos barn är det ofta omgivningen som märker hörselnedsättningen. Bubblande och knastrande i örat.

## Status

Retraherad, ibland kärlinjicerad trumhinna (ibland normalställd men aldrig utåtbuktande), vätska i mellanörat (från seg till lättflytande som vatten) och hörselnedsättning. Grå, ogenomskinlig trumhinna, ibland gul (”bärnstensgul”). Vid otoskopi ses bubblor eller vätskenivå bakom trumhinnan.
Inspektion av epifarynx.

## Differentialdiagnoser

Akut mediaotit. Skrikrosa trumhinna. Vaxpropp. Tumörer i epifarynx. Kronisk infektion (bland annat Haemophilus influenzae). Öppetstående tuba (se detta avsnitt). Käkpress. Tensor tympanisyndromet, (lockkänsla, ibland knäppningar, ev. ljuddistorsion p.g.a. att m tensortympani styvar upp trumhinnan. Spontan regress).

## Utredning

Otoskopi, audiologiska tester och anamnes. Valsalva kan avslöja bubbel/vätska. Ton- och benledningsaudiogram visar att ledningshinder föreligger. Tympanometri visar på undertryck eller inget tryck alls i mellanörat. ”Rakt tymp” eller dåligt utslag. Stämgaffelprov (Rinne negativt, Weber leder till otosalpingit-örat).
Vuxen med sekretorisk otit – särskilt ensidig – som inte läker ut kan vara tecken på epifarynxtumör. Epifarynx/tubamynning bör inspekteras. Unga vuxna kan ha kvarstående stor adenoid som komprimerar tubamynningen och ger sekretion i mellanörat.

## Behandling

Läker i de flesta fall ut spontant efter 1–3 månader. Ge inte antibiotika. Högläge av sängens huvudända. Vuxna och många barn kan göra valsalvamanöver. Avsvällande nässpray används vid behov, perorala avsvällande medel har tveksam effekt här. Pollitzerblåsning. Otovent-/ballongblåsning till vuxna och barn (finns att köpa på apotek). Otosalpingiter som inte spontanläker på 3–6 månader skall remitteras till ÖNH-specialist för ev. insättande av plaströr. Barn med bilat otosalpingiter skall remitteras snabbare p.g.a. risk för sämre talutveckling och sämre stimulans. Se även avsnittet Recidiverande akuta mediaotiter. ”Öronbarn”.
Ensidig serös mediaotit hos tonåringar och vuxna utan kronisk öronsjukdom ska inspekteras i epifarynx och föranleda misstanke om cancer och remitteras till ÖNH-klinik subakut.


Medlemskapet är kostnadsfritt och du loggar in smidigt och tryggt med ditt BankID.

## Nya behandlingsöversikter

