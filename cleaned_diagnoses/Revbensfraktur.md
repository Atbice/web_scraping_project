## Orsak

Vanligt efter toraxtrauma, i regel hos vuxna. Bensköra patienter är särskilt utsatta.

## Symtom

Lokal ömhet, smärtsam djupandning och direkt ömhet över frakturen. Smärtan ökar ofta dagarna efter traumat.

## Status

Smärtpåverkad patient som aktar sig för djupa andetag eller att hosta.

## Differentialdiagnoser

Tietzes syndrom, interkostal myalgi.

## Utredning

Fråga efter andfåddhet och hostretning. Inspektion av torax vid andning. Perkussion över lungfälten. Palpera revbenen försiktigt. Manuell försiktig kompression av torax. Auskultation av hjärta/lunga. Palpation av buken bör utföras. Vid misstanke om multipel revbensskada eller hos allmänpåverkade patienter görs en lungröntgen med frågeställning pneumo-/hemotorax.

## Behandling

I det klassiska fallet har patienten smärtor i upp till 6–10 dagar. Patienten upplever inte sällan att det gör mer ont efter en vecka och därefter avklingar smärtorna snabbt. Bröstkorgen skall inte lindas, då det medför en viss inskränkning i av andningen. Det är viktigt att hålla patienten smärtstillad, så att hen kan ta normala andetag och gärna djupanda med jämna mellanrum.
Vid misstanke på ventilpneumotorax eller instabil bröstkorg – dvs. vid mycket påverkad patient skall denne remitteras akut till kirurgjour före röntgen (fri venväg och syrgas).

#### Aktuella Mediciner

NSAID: T Ibuprofen. T Naproxen. K Orudis retard.
Paracetamol: T Alvedon. T Panodil.
Paracetamol-kodein: T Citodon. T Panocod.
Tramadol: T Tramadol.

