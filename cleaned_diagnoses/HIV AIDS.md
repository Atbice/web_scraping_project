## Orsak

HIV (humant immunbristvirus). Smittar vid oskyddade orala, genitala eller genitoanala samlag. Vid injektionsmissbruk, blodtransfusion och vertikalt (från mor till barn under graviditet/förlossning) samt vid amning. Ingen smittrisk vid välnställd behandling (gäller dock inte amning), dvs virus-nivå i blod är omätbart vid två på varandra följande tillfällen med 3-6 månaders mellanrum.

## Symtom

30–50% av de HIV-infekterade får 1–4 veckor efter smitta en akut mononukleosliknande sjukdom; halsont, hög feber, småprickigt exantem, muskel- och ledsmärtor, förstorade lymfkörtlar. HIV-infektionen leder till en progredierande immunbrist, vilket medför att lågvirulenta smittämnen ger symtom sk opportunistiska infektioner. Efter lång symtomfrihet kan besvär med nattsvettningar, avmagring och trötthet tillstöta. Ofta förstorade lymfkörtlar. Överrepresentation av svampinfektion i mun. Vita beläggningar på tungränderna. Bältros, otiter och sinuiter. Andra manifestationer är pneumocystisk carinipneumoni, toxoplasmaencefalit, cytomegalovirusretinit, systemisk atypisk mykobakterieinfektion eller tb som tillsammans ligger till grund för sjukdomstillståndet AIDS (acquired immune deficiency syndrom), eventuellt med tumörsjukdomarna Kaposis sarkom och B-cellslymfom i hjärnan.

## Utredning

Hivserologi: HIV-Ak/Ag Kombotest. Vid stark misstanke akutmärk proverna! Serologiska tester för påvisande av antikroppar mot HIV i allmänhet positiva inom 3 veckor efter smitta och kan säkert upptäckas inom 3 månader.

## Behandling

Remiss till infektionsklinik. Anmälan enligt Smittskyddslagen, sminet.se
Vaccin finns inte. Ingen smittsamhet hos välmedicinerad individ.


## Rättigheter och skyldigheter hos:

Patienten har rätt till empatiskt och fördomsfritt bemötande, information om sjukdomen och ibland kostnadsfri undersökning och behandling. Till skyldigheterna hör att vid misstanke på smitta av allmänfarlig sjukdom uppsöka läkare, följa från läkaren givna förhållningsregler, att uppge de personer som kan vara smittade.
Patienten har rätt att överklaga förhållningsregler som den tycker är omotiverade hos smittskyddsläkaren. Patienten har rätt till stödperson vid eventuell tvångsisolering.
Vid misstanke om att patient har en allmänfarlig sjukdom har läkaren skyldighet att fastställa diagnos. Alltså är det felaktigt att behandla på misstanke utan att första ta prov, t.ex. vid misstanke om gonorré. Läkaren ska också ge förhållningsregler till patienten så att den inte kan smitta någon annan, vilket ska göras innan diagnosen är säkerställd, se smittskyddsblad nedan. Förhållningsreglerna får inte avse vad som helst i livsföringen. En del av det som får inbegripas är: arbete, skolgång, förbud mot att donera blod, skyldighet att informera vårdgivare, skyldighet att informera sexualpartner och ha ett beteende med sexuella kontakter som minimerar risken för smittspridning, hålla hygienrutiner och att hålla regelbunden kontakt med behandlande läkare.
Vidare har läkaren eller annan hälso- sjukvårdspersonal med särskild kompetens skyldighet att se till att andra personer som kan vara smittade av samma sjukdom blir undersökta. Om patienten misstänkts bryta mot förhållningsregler och inte går att tala till rätta ska detta anmälas till smittskyddsläkaren. Om patienten eller potentiellt smittade kontakter trots information och uppmaning vägrar låta sig undersökas ska detta anmälas till smittskyddsläkaren.
Varje region har en smittskyddsläkare. Den har ett övergripande ansvar för den förebyggande verksamheten av smittsamma sjukdomar i regionen och kan behöva utöva myndighetsuppgifter enligt smittskyddslagen. Efter anmälan enligt ovan ska smittskyddsläkaren se till att potentiell smittbärare söker vård för provtagning och behandling. Det kan göras med hjälp av en blankett. Om patienten efter denna uppmaning söker läkare, ska denne läkare returnera blanketten omgående till smittskyddsläkaren, så att den inte hinner göra vidare åtgärder. Det kan också innebära personligt samtal med patienten.
Om det går så långt att åtgärder likt ovan inte hjälper kan smittskyddsläkaren begära biträde av polisen för bland annat undersökning eller föra eller återföra till isolering. Isolering är ovanligt men kan krävas om en individ inte underkastar sig åtgärder för att hindra smittspridning. Om detta beslutas i Förvaltningsrätten.
Hivinfektion räknas som både anmälningspliktig, smittspårningspliktig och allmänfarlig.


Medlemskapet är kostnadsfritt och du loggar in smidigt och tryggt med ditt BankID.

## Nya behandlingsöversikter

