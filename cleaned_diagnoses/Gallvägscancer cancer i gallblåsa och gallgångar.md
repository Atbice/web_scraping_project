## Definition

Gallvägscancer är ett samlingsnamn för cancer i gallblåsan, samt cancer i intrahepatiska eller perihilära gallgångar. Distal gallgångscancer – d.v.s. från cysticus inmynning och distalt därom – räknas till och behandlas som pankreascancer och periampullär cancer.
Det är en ovanlig cancerform, med stor variation i incidens mellan olika länder. I Sverige står gallvägscancer för 0,6% av alla nya cancerfall årligen. Av de drabbade är 95% av patienterna över 50 år och de flesta av kvinnligt kön.
Då symtomen ofta kommer sent i sjukdomsförloppet, är sjukdomen sällan botbar med en total 5-årsöverlevnad under 10%.

## Orsak

#### Riskfaktorer

För både intrahepatisk och perihilär gallgångscancer: Levercirrhos, primär skleroserande kolangit (PSC), koledochuscysta, leverbandmask, toxiner. Riskfaktorer: IBD, kolangit, koledochussten, biliär-enterisk anastomos (efter kirurgi), genetisk polymorfism, Carolis sjukdom (cystor på intrahepatisk gallvägar), diabetes, samt livsstilsfaktorer som övervikt, rökning och alkohol.  
Intrahepatisk gallgångscancer: Hepatit C, Hepatit B, hepatisk schistosomiasis, hepatolitiasis (intrahepatisk gallsten).
Perihilär gallgångscancer: Förekomst av gallsten, avvikande pancreatico-biliary maljunction (s.k. PBM, där pankreasgången och gallgången går ihop utanför duodenum) med gallvägsdilatation.
Gallblåsecancer: Förekomst av gallsten, kronisk kolecystit. Gallblåsepolyper kan malignifiera och följs enligt surveillance-program. Vid storlek ≥10 mm rekommenderas kolecystektomi.

## Symtom

Allmänna symtom: Symtomen på gallvägscancer är ofta ospecifika till en början – såsom buksmärta, illamående eller nedsatt aptit, viktnedgång, feber samt sjukdomskänsla.
Intrahepatisk gallgångscancer: Vanligt med buksmärta, sjukdomskänsla, feber och viktnedgång. Ikterus i senare stadier av sjukdomen.
Perihilär gallgångscancer: Debuterar ofta med tyst ikterus p.g.a. obstruktion i gallvägarna. Klåda kan vara det allra första symtomet, liksom mörk urin eller ljus avföring. Feber kan vara tecken på kolangit, som ska behandlas skyndsamt med antibiotika.
Gallblåsecancer: Debuterar ofta med kolecystit-symtom (buksmärta, illamående, kräkning), där diagnos fås efter kolecystektomin. Övriga symtom: matleda, viktnedång, samt i senare stadium ascites och palpabel resistens i övre delen av buken. Ovanliga symtom: Gastrointestinal blödning, duodenal obstruktion.

## Utredning

Enligt Standardiserat Vårdförlopp (SVF) för cancer i gallblåsa samt perihilär gallgångscancer:
Symtom och åtgärder vid misstanke om gallvägscancer:
- Ikterus eller gallstas – UL lever/gallvägar/pankreas inom 24 h. Överväg remiss till akutmottagning.
- Palpabel knöl i övre delen av buken – blodprover (inkl leverstatus) + DT eller MR buk.
- Smärta i övre delen av buk eller rygg + ofrivillig viktnedgång – gastroskopi. Vid tillkomst av nydebuterad diabetes: DT eller MR buk.
- Vid inkonklusivt UL och kvarvarande symtom: DT eller MR buk.
Vid stark misstanke om malignitet kan utredningstiden förkortas ytterligare genom att beställa fyrfas-DT eller MR buk.
Välgrundad misstanke – kriterier för utredningsstart enligt SVF:
Ett eller flera av följande:
- Bilddiagnostiskt eller endoskopiskt fynd som talar för cancer i gallblåsa eller perihilär gallgång
- Gallstas utan känd gallsten-, lever- eller pankreassjukdom
- Cyto- eller histopatologiskt fynd som talar för gallvägscancer
- Misstanke om gallvägscancer vid bukoperation
Utredning enligt SVF:
- Fyrfas DT lever eller MR lever med i.v. kontrast
- Vid perihilär tumör: MR/MRCP (Magnetic Resonance Cholangiopancreatography)
- Multidisciplinär konferens (MDK) för behandlingsrekommendation
- Efter MDK kan vidare utredning bli aktuell med t.ex. borstcytologi, kolangioskopi.

#### Klassifikation av tumörer

Gallvägscancer består till ca 90% av adenokarcinom.
Intrahepatisk gallgångscancer:   Tumörerna klassificeras enligt TNM-systemet, men det finns ingen stadieindelning som idag kan förutsäga prognos eller exakt behandling. Lymfkörtelstatus har ett prognostiskt värde som komplement till TNM.
Perihilär gallgångscancer: Klassificeras enligt Bismuth-Corlett (I-IV) efter läge och utsträckning i gallträdet. Ett annat namn på perihilära gallgångstumörer är Klatskintumörer (efter den amerikanske läkaren Gerald Klatskin, 1910-1986).
Gallblåsecancer: För gallblåsecancer är stadium TNM-klassificeringen väl korrelerad till prognos och överlevnad. (Se Nationellt vårdprogram nedan för detaljer).

## Behandling

#### Kurativt syftande behandling

Intrahepatisk och perihilär gallgångscancer: Kurativt syftande behandling med kirurgi kan erbjudas patienter med en tumör som är tekniskt resektabel, samtidigt som mängden kvarvarande levervävnad måste vara tillräcklig.
Pre-operativ tillväxt av levern: Inför operation behöver man ofta använda sig av portavens-embolisering (PVE) för ökad tillväxt av den framtida kvarvarande levern.
Levertransplantation – kan övervägas som behandlingsalternativ i utvalda fall vid perihilär gallgångscancer som är icke-resektabel.
Gallblåsecancer: Kurativ behandling består av kirurgi. I tidigt stadium (Tis eller T1a) är kolecystektomi tillräckligt, i senare stadier behövs även en resektion av leversegment 4b och 5.

#### Adjuvant behandling

Onkologisk behandling efter kirurgi bör övervägas vid lymfkörtelmetastasering, eller där radikalitet vid kirurgin ej är säkerställd.

#### Palliativ behandling

Cytostatika erbjuds till patienter i palliativt skede av sjukdomen och kan förlänga överlevnaden, samt ge lindring av symtom. Som komplement kan strålbehandling ges för att lindra lokal smärta.
Ikterus: Vid ikterus behöver gallvägarna avlastas med ERCP eller PTC (förstahandsmetod vid perihilär cancer) innan cystostatikabehandling påbörjas. Ibland utförs avlastning även pre-operativt, t.ex. vid kolangit.


Gemcitabin
Capecitabin
Oxaliplatin
Cisplatin
Fluoropyrimidin

