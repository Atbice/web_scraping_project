## Definition

Ryggradskrök i sidled, enkel eller dubbel (= S-formad). Kan vara funktionell vid ryggskott eller större benlängdsskillnad (>1 cm). Strukturell skolios upptäcks ofta av skolläkare/skolsköterska vid hälsokontroll, i regel i årskurs 4 och 7.

## Orsak

Oftast okänd.

## Symtom

Inga symtom vid lindriga former vilket är det vanligaste. Vid höggradig skolios kan torax inta en rotationsfelställning och en ”puckel” bildas varvid lungkapaciteten påverkas.

## Status

Synlig ryggradskrök vid inspektion i stående och vid framåtböjning. Skoliometerundersökning där kroppsrotationsvinkeln (KRV) mäts. KRV <7 = normalt, KRV > 7 = utredning.

## Utredning

KRV> 7: beställ slätröntgen med frågeställning av Cobb-vinkel. Vinkel <10 grader medför ingen åtgärd, 10–20 grader bör kontroll göras årligen, > 20 grader remiss till ortoped för bedömning. Mät kotpelarens längd sittande på en stol i förhållande till hela kroppslängden vid olika tidpunkter hos skolsköterska.

## Behandling

I lindriga fall information, fysioterapi. Ev. skoförhöjning. I svårare fall remiss till ortoped för ställningstagande till korsett (växande barn) alternativt operation (vuxna).
Patientinformation: www.1177.se

