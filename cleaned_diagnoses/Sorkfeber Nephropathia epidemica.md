## Definition

Infektion av Puumalavirus (Hantavirus).

## Orsak

Inandning av Puumalavirus som sprids via skogssorkars urin/avföring/ saliv. Viruset finns i dammpartiklar där sorkar varit. Smittsituationer är där damm rörs upp och inandas, t.ex. städning av sommarstugor, ved- respektive höhantering. Ingen smitta person till person.

## Symtom

Influensaliknande med hög feber, myalgi, huvudvärk. Ibland buk- njur- ryggsmärtor. Anuri/oliguri som följs av polyuri. Ibland makroskopisk hematuri. Hudblödningar kan förekomma. Inkubationstid 1–3 veckor. Akut sjukdomsperiod under 1–2 veckor. Långdragen postinfektiös trötthet. Oftast beskedliga symtom med spontant tillfrisknande. Allvarligare symtom sällsynta men finns; t.ex. polyradikulit, meningoencefalit, dialyskrävande njursvikt. Genomgången infektion ger livslång immunitet. Förekommer norr om Dalälven. Insjuknande vanligast under november till april.

## Utredning

Diagnos via påvisande av virusspecifika IgM-antikroppar. IgG- antikroppar tyder på genomgången infektion och immunitet. S-Krea (ofta stegrat), TPK (ofta sänkt). U-alb, U-Hb (albuminuri + proteinuri + hematuri vanligt).

## Behandling

Specifik behandling finns inte. Vaccin finns inte. Symtomatisk behandling. Anmälningspliktig sjukdom.
Egenvård: Förebyggande gäller att undvika exponering och inandning av damm i misstänkt kontaminerade områden. Munskydd vid ved/hö-hantering. Städa i sommarstuga med våt trasa – binder dammet. Kratta fjolårslöv/gräs efter regn.

