## Diagnos

Snabb, oregelbunden elektrisk aktivitet som utgår från ett flertal foci i hjärtats kamrar (fig. 11). Ventrikulär frekvens oftast runt 300 per minut. Mekaniskt står kamrarna så gott som stilla varför kammarflimmer ur hemodynamisk synvinkel är liktydigt med hjärtstillestånd.

## Orsak

Vanligen akut ischemisk hjärtsjukdom. Även vid elektriska olycksfall, grav elektrolytrubbning, drunkning, kvävning, hypotermi samt intoxikationer (digitalis, tricykliska antidepressiva, kinidin, trikloretylen).

## Behandling

Hjärt-lungräddning, se separat avsnitt. Sammanfattningsvis: till medvetslös vuxen person som saknar andning – 30 bröstkompressioner följt av 2 inblåsningar. Sedan 30 nya bröstkompressioner följt av 2 inblåsningar o.s.v. Handen placerad mitt på bröstet – mellan bröstvårtorna. Tryck hårt och snabbt; kompressionsdjup 5 cm med takten 100/min. Defibrillering (om sådan utrustning finns) inom 2 minuter. Syrgas snarast; 10–15 l/min. Akut till sjukhus. (När det gäller barn börjar man med 2 inblåsningar följt av 30 lätta bröstkompressioner.)
Fig. 11 Ventrikelflimmer

