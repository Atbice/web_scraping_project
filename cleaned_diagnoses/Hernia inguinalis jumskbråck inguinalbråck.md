## Definition

Bråck som vandrar ner i inguinalkanalen. Vanligast första levnadsåret (medfödda) eller kring 40 års ålder (förvärvade), fr.a. män.

## Orsak

Hereditär etiologi finns. Svaghet i bukmuskulatur, förhöjt intraabdominellt tryck (t.ex. obstruktiva lungsjukdomar, graviditeter liksom förstoppningstendens, obesitas). Hårt arbete utvecklar normalt muskulaturen och minskar risken för bråck. Den hårt fysiskt arbetande ovane riskerar bråck. Debut ofta efter 40 års ålder.

## Symtom

Uppdrivning i ljumsken, kan vara asymtomatisk. Vanligen tryck/hållkänsla/smärta ner i ljumsken, fr.a. vid ansträngning. Förstoppningsbesvär förekommer. Vid inklämning: Akut smärta i bråcket med ileusbild som kan övergå till peritonit och gangrän – akut in till kirurg.

## Differentialdiagnoser

Femoralbråck. Lymfkörtelförstoring. Lipom. Hydrocele. Höftledsartros.

## Utredning

Undersökning med patienten stående ger bättre fyllnad av bråcksäck, framträder bättre om patienten hostar – faller tillbaka i liggande? oOm inte är bråcket per definition inklämt. Palpera inguinalkanalen – hostanslag? Är kanalen vidare än normalt? Femoralbråck. (”lårbråck” – se avsnittet ovan) innebär en större risk för inklämning och remitteras alltid för operation. Debutsymtomet kan vara akut smärta vid inklämning – vanligare hos kvinnor. Herniografi, CT, MR eller ultraljud vid oklar diagnos.

## Behandling

Behandlingen är kirurgisk – remiss vid besvär av bråcket. I en del fall med små bråck eller äldre patient utan symtom kan det räcka med bråckband. Små barn och kvinnor har högre risk för inklämning och rekommenderas operation. Asymptomatiska inguinalbråck hos män ska vanligen inte opereras.
Inguinalbråck kan opereras med öppen eller laparoskopisk teknik, numera är inläggning av nät standard vid operation.
Inklämning: Analgetika och muskelrelaxerande i form av morfin och diazepam. Försök att trycka tillbaka bråcket och remittera till kirurg. Irreponibelt bråck innebär akutoperation. Recidiv efter operation inte ovanligt.


