## Definition

Vanligt, ej smittsamt, recidiverande tillstånd med rodnad/fet fjällning på områden med stor talgkörtelaktivitet. Konstitutionell benägenhet.

## Orsak

Jästsvampen malassezia furfur.

## Symtom

Hos spädbarn ofta ilsket rodnat eksem med fet fjällning. Försvinner vanligen efter någon månad. I puberteten/vuxen ålder lokaliserat till hårbotten, hårfäste, symmetrisk över ögonbryn, näsvingar, bakom och i öronen (extern otit). Utslagen i ansiktet med klåda, sveda och lätt fjällning återkommande under livet, ffa under stressiga perioder. Förbättring under sommaren. I svårare fall utslag centralt på bröst och rygg samt i stora hudveck, ibland i naveln. I hårbotten symmetriska, rodnade fläckar med fjällning, som kan vara markant: ibland vit, torr och lättlossnande, ibland fet, gulare fastsittande. Ibland håravfall. Måttlig klåda.
Differentialdiagnoser: Lupus erythematosus (visar i ansiktet ”fjärilsformad” rodnad med brännande känsla utan fjällning över näsrygg och kinder, ffa unga kvinnor. Brännande känsla. Försämring under sommaren, ofta även symtom från andra organ). Psoriasis i hårbotten (ofta infiltrerade fläckar, mer glänsande fjällning. Skarpare avgränsat. Ofta typiska lesioner på kroppen, hårbotten och naglar. Sällsynt med håravfall). Rosacea (samma lokalisation i ansiktet men inslag av pustler, telangiektasier och erytem över kinderna). Atopiskt eksem. Erythrasma. Ringorm/Tinea capitis.

## Behandling

Hårbotten behandlas i normalfallet med ketokonazolschampo 2–3 ggr/vecka. Dröj några minuter innan urduschning. Om kraftig fjällning kan 5 % salicylolja alt. 5 % salicyl i Decubal användas initialt. Får verka över natten. Duschmössa! Urtvättas på morgonen.
Mot rodnad/klåda behandlas med steroidlösning grupp II–III (ej i ansiktet). På andra lokaler än hårbotten räcker det vanligtvis att behandla med grupp I-II steroid i kombination med antimykotikum (imidazolderivat) 2 ggr/dag. Detta till symtomfrihet – cirka 3–4 veckor. Intermittent underhållsbehandling är därefter nödvändig, framför allt under vinterhalvåret, annars stor recidivrisk. Undvik dock grupp II-steroid i ansiktet pga risk för steroidinducerad rosacea. Högst 3 veckors behandling med grupp I-steroid i ansiktet. Det tycks som att aktiva eksemförändringar i hårbotten försämrar eksemet på andra lokaler – därför viktigt att behandla hårbotten samtidigt.
Kalcineurinhämmare kan använda som långtidsbehandling vid symtom i ansiktet, ingen godkänd indikation men fungerar. Appliceras x 2 till läkning och därefter 2 ggr i veckan upp till ett år. En vanlig initial biverkan som patienten bör informeras om är en brännande känsla efter applikation.
Aktuella Mediciner
Antimykotiskt schampo
Ketokonazol: Schampo Fungoral. Schampo Ketokonazol.
Selensulfid: Schampo Selsun.
Avfjällande
Salicylsyra 5 % i Dekubalkräm (receptbelagd).
Kalcineurinhämmare
Kräm Elidel. Salva Protopic.
Steroider
Grupp II: Lösning Locoid.
Grupp III: Lösning Ovixan. Lösning Betnovat. Lösning för hårbotten Elocon.
Steroid + Antimykotika
Gr I + Imidazol: Kräm Cortimyk. Kräm Daktacort.
Gr II + Imidazol: Kräm Pevisone.

