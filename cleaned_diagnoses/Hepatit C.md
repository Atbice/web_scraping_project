## Orsak

Hepatit C-virus (HCV). Smitta sker via blod och blodprodukter, injektionsmissbruk, mycket sällan via sexuell kontakt och vid graviditet.

#### Förlopp

Inkubationstid 1–4 månader. Omkring 75-85% utvecklar kronisk hepatit. Det är ovanligt med akut fulminant leversvikt. Ca 20–30 % av personer med kronisk hepatit C utvecklar cirros inom 20 år med en årlig risk på 3-4% för utveckling av hepatocellulär cancer. Prognos är sämre om samtidig smitta med hepatit B, HIV, hög ålder, alkohol-, narkotikamissbruk, metabolt syndrom, övervikt.

## Symtom

#### Akut HCV infektion

Ca 15% får en akut hepatit medan övriga är asymtomatiska. Vanliga symtom är ikterus, illamående, mörk urin, blek/vit feces, smärta under höger arcus, låggradig feber, klåda, muskelsmärta, artralgier, konfusion.
Kronisk HCV infektion
Vanligt med trötthet som enda symtom. Generellt asymtomatisk. Progredierar fortare efter 25-30 års sjukdom.

## Utredning

#### Akut HCV-infektion

Anamnes, blodstatus, CRP, SR, hepatitserologi för A, B och C (anti-HCV, HCV-RNA). Uteslut autoimmun genes genom att ta AMA (mitokondrieantikroppar), SMA (glattmuskelantikroppar), ANA (antinukleära antikroppar), leverstatus (ALAT, ASAT, ALP, bilirubin, pK, albumin). Tänk på att utesluta även andra hepatiter så som läkemedelsorsakad och alkoholhepatit.
Stegrade transaminaser som kan variera kraftigt inom kort tidsintervall. Stiger oftast i samband med utveckling av symtom och innan anti-HCV är positiv. Kan ha stegrat bilirubin.
Anti-HCV positiv inom 2 veckor efter insjuknandet. Hos immunosuprimerade patienter kan det ta upp till 1 år innan utslag. Diagnosen ställs då med HCV-RNA test. Anti-HCV skiljer ej mellan pågående och utläkt infektion. Antikropparna kan försvinna vid tillfrisknande från hepatit C. Anmälningspliktig, sminet.se

#### Kronisk HCV-infektion

Definieras som positivt HCV-RNA vid två provtagningar med 6 mån mellan. Se under akut HCV-infektion. ALAT är mer stabil lätt förhöjt över tid jämfört med akut HCV-infektion. Vid verifierad kronisk HCV-infektion skall alltid remiss till infektionsklinik skickas, i princip alla behandlas idag. Därefter tas HCV-RNA-kvantifiering, genotypning, leverelasticitetsmätning med fibroscan, kreatinin, graviditetstest för fertila kvinnor och eventuellt leverbiopsi.

## Behandling

#### Akut HCV-infektion

Behandling av akut HCV-infektion rekommenderas för att minska risken för smittspridning, särskilt angeläget för de med riskbeteende för smittspridning. Specialistbehandling vid infektionsklinik och samma regim som vid kronisk HCV-infektion. I regel kombination av två direktverkande antivirala läkemedel (DAA). Kombinationsbehandling med interferon rekommenderas inte. Behandlingstid vanligen 8-12 veckor med DAA. Vaccin eller immunoglobuliner saknas. Sprututbytesprogram för att minska risken för smitta.
För friskförklaring krävs normaliserat ALAT och negativt HCV-RNA vid avslutad behandling och efter 12 veckor.

#### Kronisk HCV-infektion

Rekommenderas om positiv HCV-RNA, alla genotyper, alla fibrosstadier och avsaknad av kontraindikationer dvs. i princip alla med kroniska HCV-infektion erbjuds behandling så länge följsamhet också kan förväntas. Hepatiten klassas som utläkt vid negativt HCV-RNA 12 veckor efter avslutad behandling. Man har ingen kvarvarande immunitet efter behandling utan risk för re-infektion finns.


sls.se referensgruppen för viral terapi
Patientinformation: www.1177.se

## Aktuella läkemedel

Direktverkande antivirala läkemedel (DAA):
sofosbuvir: T Sovaldi.
sofosbuvir/ledipasvir: T/granulat Harvoni.
sofosbuvir/velpatasvir:  T Epclusa.
elbasvir/grazoprevir: T Zepatier.
pibrentasvir/glekaprevir: T/granulat Maviret.
sofosbuvir/velpatasvir/voxilaprevir: T Vosevi.
 

#### Lär dig mer

## Rättigheter och skyldigheter hos:

Patienten har rätt till empatiskt och fördomsfritt bemötande, information om sjukdomen och ibland kostnadsfri undersökning och behandling. Till skyldigheterna hör att vid misstanke på smitta av allmänfarlig sjukdom uppsöka läkare, följa från läkaren givna förhållningsregler, att uppge de personer som kan vara smittade.
Patienten har rätt att överklaga förhållningsregler som den tycker är omotiverade hos smittskyddsläkaren. Patienten har rätt till stödperson vid eventuell tvångsisolering.
Vid misstanke om att patient har en allmänfarlig sjukdom har läkaren skyldighet att fastställa diagnos. Alltså är det felaktigt att behandla på misstanke utan att första ta prov, t.ex. vid misstanke om gonorré. Läkaren ska också ge förhållningsregler till patienten så att den inte kan smitta någon annan, vilket ska göras innan diagnosen är säkerställd, se smittskyddsblad nedan. Förhållningsreglerna får inte avse vad som helst i livsföringen. En del av det som får inbegripas är: arbete, skolgång, förbud mot att donera blod, skyldighet att informera vårdgivare, skyldighet att informera sexualpartner och ha ett beteende med sexuella kontakter som minimerar risken för smittspridning, hålla hygienrutiner och att hålla regelbunden kontakt med behandlande läkare.
Vidare har läkaren eller annan hälso- sjukvårdspersonal med särskild kompetens skyldighet att se till att andra personer som kan vara smittade av samma sjukdom blir undersökta. Om patienten misstänkts bryta mot förhållningsregler och inte går att tala till rätta ska detta anmälas till smittskyddsläkaren. Om patienten eller potentiellt smittade kontakter trots information och uppmaning vägrar låta sig undersökas ska detta anmälas till smittskyddsläkaren.
Varje region har en smittskyddsläkare. Den har ett övergripande ansvar för den förebyggande verksamheten av smittsamma sjukdomar i regionen och kan behöva utöva myndighetsuppgifter enligt smittskyddslagen. Efter anmälan enligt ovan ska smittskyddsläkaren se till att potentiell smittbärare söker vård för provtagning och behandling. Det kan göras med hjälp av en blankett. Om patienten efter denna uppmaning söker läkare, ska denne läkare returnera blanketten omgående till smittskyddsläkaren, så att den inte hinner göra vidare åtgärder. Det kan också innebära personligt samtal med patienten.
Om det går så långt att åtgärder likt ovan inte hjälper kan smittskyddsläkaren begära biträde av polisen för bland annat undersökning eller föra eller återföra till isolering. Isolering är ovanligt men kan krävas om en individ inte underkastar sig åtgärder för att hindra smittspridning. Om detta beslutas i Förvaltningsrätten.
Hepatit C räknas som både anmälningspliktiga, smittspårningspliktiga och allmänfarliga sjukdomar.


Medlemskapet är kostnadsfritt och du loggar in smidigt och tryggt med ditt BankID.

## Nya behandlingsöversikter

