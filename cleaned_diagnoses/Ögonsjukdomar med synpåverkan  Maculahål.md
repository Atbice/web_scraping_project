## Definition

Genomgripande hålbildning genom näthinnans samtliga lager centralt i makula (”gula fläcken”) som är det centrala område i näthinnan som svarar för skarpa seendet.

## Orsak

Vanligen idiopatisk. Ökad risk för kvinnor, äldre, efter trauma, myopi.

## Symtom

Vanligen en snabb synförsämring. Synnedsättning/ suddig fläck i centrala synfältet vilket försvårar läsning och annat närarbete. Perifert seende bevarat. Patienten kan uppfatta raka linjer som krokiga centralt i synfältet-metamorfopsier.

## Status

Ett genomgripande maculahål som påverkar fovea (maculas mest centrala del) kan ses vid oftalmoskopi. Krokiga linjer på test med Amslerkort.

## Differentialdiagnoser

Epiretinalt membran, lamellära maculahål, pseudohål, maculadegeneration, maculablödning.

## Utredning

Snar remiss till ögonläkare för utredning, diagnos och operation.

## Behandling

Ett konstaterat genomgripande maculahål bör opereras (vitrektomi och gas) då naturalförloppet och prognosen för obehandlade genomgripande maculahål är dyster. Operationen syftar till att minska metamorfopsierna och förbättra synskärpan och har goda resultat.

