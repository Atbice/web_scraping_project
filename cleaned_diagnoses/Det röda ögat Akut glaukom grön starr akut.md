## Orsak

Förhöjt intraokulärt tryck pga försämrat utflöde av kammarvatten till följd av trång eller ockluderad kammarvinkel. Ärftlig komponent, högre risk för kvinnor, hyperopa och äldre. Kan förekomma efter trauma eller kirurgi då blod kan hindra utflödet av kammarvatten.

## Symtom

Snabbt debuterande häftig värk i och kring ena ögat. Huvudvärk. Illamående och kräkningar. Synnedsättning med dimsyn och oftast halofenomen runt ljuskällor. Kroniskt öppenvinkelglaukom har en långsam tryckstegring varför patienten i detta fall inte upplever smärtor.

## Status

Rött, värkande öga, ciliär injektion med dilaterade, slingriga konjunktivala kärl. Ev. ljusstel mellandilaterad pupill. Synnedsättning. Trycket kan vara så högt att man ev vid palpation av ögongloberna kan notera skillnaden i hårdhetsgrad mellan ögonen. Om man har tillgång till tonometri noteras trycket kraftigt förhöjt. Grund främre kammare.

## Differentialdiagnos

Irit, keratit, migrän, Horton´s huvudvärk.

## Utredning

Undersök visus och främre delar av ögat. Mät eller palpera trycket (kan vara svårt på den smärtpåverkade patienten).

## Behandling

Akut remiss till ögonklinik. Droppa aldrig mydriatika vid misstanke på akut trångvinkelglaukom. Smärtan kan bara vika genom att trycket sänks, viktigt med snabb behandling för att minska risken för framtida synnedsättning. På ögonklinik sänks trycket med ögondroppar, tabletter och laserbehandling av regnbågshinnan. Förebyggande laserbehandling av andra ögat bör övervägas.

