## Definition

Ruptur av långa bicepssenan, oftast proximalt.  Distala rupturer ovanliga men förekommer hos yngre.

## Orsak

Hos yngre (idrottare) som resultat av trauma på grund av kraftigt flektionsvåld mot stort motstånd. Hos äldre personer oftast degenerativa förändringar i senan som kan ge ruptur utan större trauma.

## Symtom

Proximal ruptur: Smärta, svullnad på framsidan axeln. Ibland symtomfrihet, främst hos äldre. Distal ruptur: Kraftig smärta, oförmåga att supinera och flektera armbågen mot motstånd.

## Status

Svullnad, palpationsömhet och eventuellt hematom på axelns framsida. Flektion och supination kan vara smärtande och inskränkt. Nedsatt muskelkraft. Vid komplett ruptur proximalt ses en ”knöl” distalt på överarmens framsida, som utgörs av den retraherade muskelbuken. Detta fynd kan vara det enda hos äldre patienter som inte noterat att senan gått av.

## Utredning

Klinisk diagnos, ev. ultraljud.

## Behandling

Proximal ruptur: Hos äldre patienter är konservativ behandling med muskelträning hos fysioterapeut oftast tillräckligt. Yngre idrottare skall remitteras till ortoped för ställningstagande till kirurgi.
Distal ruptur: Måste i regel opereras för att bibehålla armbågens funktion i flektion och supination.

